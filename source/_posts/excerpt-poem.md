---
title: 古诗词
tags: excerpt
date: 2020-07-16
sticky: true
cover: custom_cover.jpg
categories: excerpt
---

> 异音相从谓之和, 同声相应谓之韵。-刘勰《文心雕龙》

> 作者之用心未必然，而读者之用心何必不然。-谭献《复堂词录序》

> 凡作诗之体，意是格，声是律，意高则格高，声辨则律清，格律全，然后始有调。-空海《文镜秘府论·论文意》

> 词之为体，要眇宜修，能言诗之所不能言，而不能尽言诗之所能言。诗之境阔，词之言长。- 王国维《人间词话》

> 自其可欣赏者而观之，万物莫不可欣赏；自其可悲哀者而观之，万物就莫不可悲哀。

## 先秦

### 佚名

```poem
桃夭

桃之夭夭，灼灼其华。之子于归，宜其室家。
桃之夭夭，有蕡其实。之子于归，宜其家室。
桃之夭夭，其叶蓁蓁。之子于归，宜其家人。
```

```poem
越人歌

今夕何夕兮，搴舟中流。
今日何日兮，得与王子同舟。
蒙羞被好兮，不訾诟耻。
心几烦而不绝兮，得知王子。
山有木兮木有枝，心悦君兮君不知。
```

```poem
无衣

岂曰无衣？与子同袍。王于兴师，修我戈矛。与子同仇！
岂曰无衣？与子同泽。王于兴师，修我矛戟。与子偕作！
岂曰无衣？与子同裳。王于兴师，修我甲兵。与子偕行！
```

```poem
野有蔓草

野有蔓草，零露漙兮。
有美一人，清扬婉兮。
邂逅相遇，适我愿兮。
野有蔓草，零露瀼瀼。
有美一人，婉如清扬。
邂逅相遇，与子偕臧。
```

### 虞姬

```poem
和项王歌

汉兵已略地，四面楚歌声。
大王意气尽，贱妾何聊生！
```

## 两汉

### 佚名

```poem
去者日以疏

去者日以疏，来者日以亲。
出郭门直视，但见丘与坟。
古墓犁为田，松柏摧为薪。
白杨多悲风，萧萧愁杀人。
思还故里闾，欲归道无因。
```

```poem
饮马长城窟行

青青河畔草，绵绵思远道。
远道不可思，夙昔梦见之。
梦见在我傍，忽觉在他乡。
他乡各异县，辗转不相见。
枯桑知天风，海水知天寒。
入门各自媚，谁肯相为言？
客从远方来，遗我双鲤鱼。
呼儿烹鲤鱼，中有尺素书。
长跪读素书，书中竟何如？
上言加餐食，下言长相忆。
```

```poem
青青陵上柏

青青陵上柏，磊磊涧中石。
人生天地间，忽如远行客。
斗酒相娱乐，聊厚不为薄。
驱车策驽马，游戏宛与洛。
洛中何郁郁，冠带自相索。
长衢罗夹巷，王侯多第宅。
两宫遥相望，双阙百余尺。
极宴娱心意，戚戚何所迫？
```

```poem
十五从军征

十五从军征，八十始得归。
道逢乡里人，家中有阿谁？
遥看是君家，松柏冢累累。
兔从狗窦入，雉从梁上飞。
中庭生旅谷，井上生旅葵。
舂谷持作饭，采葵持作羹。
羹饭一时熟，不知饴阿谁。
出门东向看，泪落沾我衣。
```

```poem
枯鱼过河泣

枯鱼过河泣，何时悔复及。
作书与鲂(fáng)鱮(xù)，相教慎出入。
```

```poem
薤露

薤上露，何易晞。
露晞明朝更复落，人死一何时归。
```

### 曹植

```poem
君子行

君子防未然，不处嫌疑间。
瓜田不纳履，李下不正冠。
嫂叔不亲授，长幼不比肩。
劳谦得其柄，和光甚独难。
周公下白屋，吐哺不及餐。
一沐三握发，后世称圣贤。
```

```poem
杂诗七首·其四

南国有佳人，容华若桃李。
朝游江北岸，夕宿潇湘沚。
时俗薄朱颜，谁为发皓齿？
俯仰岁将暮，荣耀难久恃。
```

```poem
七哀诗

明月照高楼，流光正徘徊。
上有愁思妇，悲叹有余哀。
借问叹者谁？言是宕子妻。
君行逾十年，孤妾常独栖。
君若清路尘，妾若浊水泥。
浮沉各异势，会合何时谐？
愿为西南风，长逝入君怀。
君怀良不开，贱妾当何依？
```

### 张衡

```poem
四愁诗

我所思兮在太山，欲往从之梁父艰。
侧身东望涕沾翰。
美人赠我金错刀，何以报之英琼瑶。
路远莫致倚逍遥，何为怀忧心烦劳。

我所思兮在桂林，欲往从之湘水深。
侧身南望涕沾襟。
美人赠我琴琅玕，何以报之双玉盘。
路远莫致倚惆怅，何为怀忧心烦怏。

我所思兮在汉阳，欲往从之陇阪长。
侧身西望涕沾裳。
美人赠我貂襜褕，何以报之明月珠。
路远莫致倚踟蹰，何为怀忧心烦纡。

我所思兮在雁门，欲往从之雪雰雰。
侧身北望涕沾巾。
美人赠我锦绣段，何以报之青玉案。
路远莫致倚增叹，何为怀忧心烦惋。
```

### 刘彻

```poem
秋风辞

秋风起兮白云飞，草木黄落兮雁南归。
兰有秀兮菊有芳，怀佳人兮不能忘。
泛楼船兮济汾河，横中流兮扬素波。
箫鼓鸣兮发棹歌，欢乐极兮哀情多。
少壮几时兮奈老何！
```

### 苏武

```poem
留别妻

结发为夫妻，恩爱两不疑。
欢娱在今夕，嬿婉及良时。
征夫怀远路，起视夜何其？
参辰皆已没，去去从此辞。
行役在战场，相见未有期。
握手一长叹，泪为生别滋。
努力爱春华，莫忘欢乐时。
生当复来归，死当长相思。
```

### 李延年

```poem
李延年歌

北方有佳人，绝世而独立。
一顾倾人城，再顾倾人国。
宁不知倾城与倾国？佳人难再得。
```

### 卓文君

```poem
白头吟

皑如山上雪，皎若云间月。
闻君有两意，故来相决绝。
今日斗酒会，明旦沟水头。
躞蹀御沟上，沟水东西流。
凄凄复凄凄，嫁娶不须啼。
愿得一心人，白头不相离。
竹竿何袅袅，鱼尾何簁簁！
男儿重意气，何用钱刀为！
```

## 班婕妤

```poem
怨歌行

新裂齐纨素，皎洁如霜雪。
裁为合欢扇，团团似明月。
出入君怀袖，动摇微风发。
常恐秋节至，凉飙夺炎热。
弃捐箧笥中，恩情中道绝。
```

## 魏晋

### 陶渊明

```poem
杂诗十二首·其一

人生无根蒂，飘如陌上尘。
分散逐风转，此已非常身。
落地为兄弟，何必骨肉亲！
得欢当作乐，斗酒聚比邻。
盛年不重来，一日难再晨。
及时当勉励，岁月不待人。
```

### 曹丕

```poem
燕歌行二首·其一

秋风萧瑟天气凉，草木摇落露为霜，群燕辞归鹄南翔。
念君客游思断肠，慊慊思归恋故乡，君何淹留寄他方？
贱妾茕茕守空房，忧来思君不敢忘，不觉泪下沾衣裳。
援琴鸣弦发清商，短歌微吟不能长。
明月皎皎照我床，星汉西流夜未央。
牵牛织女遥相望，尔独何辜限河梁。
```

## 阮籍

```poem
咏怀八十二首·其一

夜中不能寐，起坐弹鸣琴。
薄帷鉴明月，清风吹我襟。
孤鸿号外野，翔鸟鸣北林。
徘徊将何见？忧思独伤心。
```

### 谢尚

```poem
大道曲

青阳二三月，柳青桃复红。
车马不相识，音落黄埃中。
```

## 南北朝

### 佚名

```poem
西洲曲

忆梅下西洲，折梅寄江北。
单衫杏子红，双鬓鸦雏色。
西洲在何处？两桨桥头渡。
日暮伯劳飞，风吹乌臼树。
树下即门前，门中露翠钿。
开门郎不至，出门采红莲。
采莲南塘秋，莲花过人头。
低头弄莲子，莲子清如水。
置莲怀袖中，莲心彻底红。
忆郎郎不至，仰首望飞鸿。
鸿飞满西洲，望郎上青楼。
楼高望不见，尽日栏杆头。
栏杆十二曲，垂手明如玉。
卷帘天自高，海水摇空绿。
海水梦悠悠，君愁我亦愁。
南风知我意，吹梦到西洲。
```

### 江淹

```poem
咏美人春游诗

江南二月春。
东风转绿苹。
不知谁家子。
看花桃李津。
白雪凝琼貌。
明珠点绛唇。
行人咸息驾。
争拟洛川神。
```

### 谢灵运

```poem
岁暮

殷忧不能寐，苦此夜难颓。
明月照积雪，朔风劲且哀。
运往无淹物，年逝觉已催。
```

### 谢朓

```poem
玉阶怨

夕殿下珠帘，流萤飞复息。
长夜缝罗衣，思君此何极。
```

```poem
晚登三山还望京邑

灞涘望长安，河阳视京县。
白日丽飞甍，参差皆可见。
余霞散成绮，澄江静如练。
喧鸟覆春洲，杂英满芳甸。
去矣方滞淫，怀哉罢欢宴。
佳期怅何许，泪下如流霰。
有情知望乡，谁能鬒不变？
```

### 陶弘景

```poem
诏问山中何所有赋诗以答

山中何所有，岭上多白云。
只可自怡悦，不堪持赠君。
```

### 陆凯

```poem
赠范晔诗

折花逢驿使，寄与陇头人。
江南无所有，聊赠一枝春。
```

### 刘铄

```poem
白纻曲

仙仙徐动何盈盈，玉腕俱凝若云行。
佳人举袖辉青蛾，掺掺擢手映鲜罗。
状似明月泛云河，体如轻风动流波。
```

## 萧绎

```poem
采莲赋

紫茎兮文波，红莲兮芰荷。绿房兮翠盖，素实兮黄螺。

于是妖童媛女，荡舟心许，鷁首徐回，兼传羽杯。櫂将移而藻挂，船欲动而萍开。尔其纤腰束素，迁延顾步。夏始春余，叶嫩花初。恐沾裳而浅笑，畏倾船而敛裾，故以水溅兰桡，芦侵罗袸。菊泽未反，梧台迥见，荇湿沾衫，菱长绕钏。泛柏舟而容与，歌采莲于江渚。

歌曰：“碧玉小家女，来嫁汝南王。莲花乱脸色，荷叶杂衣香。因持荐君子，愿袭芙蓉裳。”
```

### 萧悫

```poem
春庭晚望

春庭聊纵望，楼台自相隐。
窗梅落晚花，池竹开初笋。
泉鸣知水急，云来觉山近。
不愁花不飞，到畏花飞尽。
```

```poem
秋思·清波收潦日

清波收潦日，华林鸣籁初。
芙蓉露下落，杨柳月中疏。
燕帏缃绮被，赵带流黄裾。
相思阻音息，结梦感离居。
```

### 何逊

```poem
临行与故游夜别

历稔共追随，一旦辞群匹。
复如东注水，未有西归日。
夜雨滴空阶，晓灯暗离室。
相悲各罢酒，何时同促膝？
```

### 吴均

```poem
山中杂诗

山际见来烟，竹中窥落日。
鸟向檐上飞，云从窗里出。
```

```poem
与朱元思书

风烟俱净，天山共色。从流飘荡，任意东西。自富阳至桐庐一百许里，奇山异水，天下独绝。

水皆缥碧，千丈见底。游鱼细石，直视无碍。急湍甚箭，猛浪若奔。

夹岸高山，皆生寒树，负势竞上，互相轩邈，争高直指，千百成峰。泉水激石，泠泠作响；好鸟相鸣，嘤嘤成韵。蝉则千转不穷，猿则百叫无绝。鸢飞戾天者，望峰息心；经纶世务者，窥谷忘反。横柯上蔽，在昼犹昏；疏条交映，有时见日。
```

## 隋代

### 杨广

```poem
野望

寒鸦飞数点，流水绕孤村。
斜阳欲落处，一望黯消魂。
```

```poem
春江花月夜二首

暮江平不动，春花满正开。
流波将月去，潮水带星来。

夜露含花气，春潭漾月晖。
汉水逢游女，湘川值二妃。
```

### 薛道衡

```poem
人日思归

入春才七日，离家已二年。
人归落雁后，思发在花前。
```

## 唐代

### 佚名

```poem
杂诗

旧山虽在不关身，且向长安过暮春。
一树梨花一溪月，不知今夜属何人？
```

### 李白

```poem
访戴天山道士不遇

犬吠水声中，桃花带露浓。
树深时见鹿，溪午不闻钟。
野竹分青霭，飞泉挂碧峰。
无人知所去，愁倚两三松。
```

```poem
清平乐

画堂晨起，来报雪花坠。
高卷帘栊看佳瑞，皓色远迷庭砌。

盛气光引炉烟，素草寒生玉佩。
应是天仙狂醉，乱把白云揉碎。
```

```poem
客中行

兰陵美酒郁金香，玉碗盛来琥珀光。
但使主人能醉客，不知何处是他乡。
```

```poem
上李邕

大鹏一日同风起，扶摇直上九万里。
假令风歇时下来，犹能簸却沧溟水。
时人见我恒殊调，闻余大言皆冷笑。
宣父犹能畏后生，丈夫未可轻年少。
```

```poem
洛阳陌

白玉谁家郎，回车渡天津。
看花东陌上，惊动洛阳人。
```

```poem
赠闾丘处士

贤人有素业，乃在沙塘陂。
竹影扫秋月，荷衣落古池。
闲读山海经，散帙卧遥帷。
且耽田家乐，遂旷林中期。
野酌劝芳酒，园蔬烹露葵。
如能树桃李，为我结茅茨。
```

```poem
游洞庭湖五首·其二

南湖秋水夜无烟，耐可乘流直上天。
且就洞庭赊月色，将船买酒白云边。
```

```poem
咏苎萝山

西施越溪女，出自苎萝山。
秀色掩今古，荷花羞玉颜。
浣纱弄碧水，自与清波闲。
皓齿信难开，沉吟碧云间。
勾践徵绝艳，扬蛾入吴关。
提携馆娃宫，杳渺讵可攀。
一破夫差国，千秋竟不还。
```

```poem
长相思三首

长相思，在长安。
络纬秋啼金井阑，微霜凄凄簟色寒。
孤灯不明思欲绝，卷帷望月空长叹。
美人如花隔云端。
上有青冥之长天，下有渌水之波澜。
天长路远魂飞苦，梦魂不到关山难。
长相思，摧心肝。

日色欲尽花含烟，月明欲素愁不眠。
赵瑟初停凤凰柱，蜀琴欲奏鸳鸯弦。
此曲有意无人传，愿随春风寄燕然。
忆君迢迢隔青天。
昔时横波目，今作流泪泉。
不信妾肠断，归来看取明镜前。

美人在时花满堂，美人去后花馀床。
床中绣被卷不寝，至今三载闻余香。
香亦竟不灭，人亦竟不来。
相思黄叶落，白露湿青苔。
```

### 杜甫

```poem
月夜

今夜鄜州月，闺中只独看。
遥怜小儿女，未解忆长安。
香雾云鬟湿，清辉玉臂寒。
何时倚虚幌，双照泪痕干。
```

```poem
旅夜书怀

细草微风岸，危樯独夜舟。
星垂平野阔，月涌大江流。
名岂文章著，官应老病休。
飘飘何所似，天地一沙鸥。
```

```poem
江村

清江一曲抱村流，长夏江村事事幽。
自去自来堂上燕，相亲相近水中鸥。
老妻画纸为棋局，稚子敲针作钓钩。
但有故人供禄米，微躯此外更何求？
```

```poem
赠花卿

锦城丝管日纷纷，半入江风半入云。
此曲只应天上有，人间能得几回闻。
```

```poem
江畔独步寻花·其五

黄师塔前江水东，春光懒困倚微风。
桃花一簇开无主，可爱深红爱浅红？
```

```poem
江上值水如海势聊短述

为人性僻耽佳句，语不惊人死不休。
老去诗篇浑漫与，春来花鸟莫深愁。
新添水槛供垂钓，故着浮槎替入舟。
焉得思如陶谢手，令渠述作与同游。
```

```poem
登岳阳楼

昔闻洞庭水，今上岳阳楼。
吴楚东南坼，乾坤日夜浮。
亲朋无一字，老病有孤舟。
戎马关山北，凭轩涕泗流。
```

```poem
为农

锦里烟尘外，江村八九家。
圆荷浮小叶，细麦落轻花。
卜宅从兹老，为农去国赊。
远惭勾漏令，不得问丹砂。
```

```poem
赠卫八处士

人生不相见，动如参与商。
今夕复何夕，共此灯烛光。
少壮能几时，鬓发各已苍。
访旧半为鬼，惊呼热中肠。
焉知二十载，重上君子堂。
昔别君未婚，儿女忽成行。
怡然敬父执，问我来何方。
问答乃未已，驱儿罗酒浆。
夜雨剪春韭，新炊间黄粱。
主称会面难，一举累十觞。
十觞亦不醉，感子故意长。
明日隔山岳，世事两茫茫。
```

```poem
春日忆李白

白也诗无敌，飘然思不群。
清新庾开府，俊逸鲍参军。
渭北春天树，江东日暮云。
何时一樽酒，重与细论文。
```

```poem
梦李白二首·其一

死别已吞声，生别常恻恻。
江南瘴疠地，逐客无消息。
故人入我梦，明我长相忆。
君今在罗网，何以有羽翼？
恐非平生魂，路远不可测。
魂来枫林青，魂返关塞黑。
落月满屋梁，犹疑照颜色。
水深波浪阔，无使蛟龙得。

梦李白二首·其二

浮云终日行，游子久不至。
三夜频梦君，情亲见君意。
告归常局促，苦道来不易。
江湖多风波，舟楫恐失坠。
出门搔白首，若负平生志。
冠盖满京华，斯人独憔悴。
孰云网恢恢，将老身反累。
千秋万岁名，寂寞身后事。
```

```poem
曲江二首

一片花飞减却春，风飘万点正愁人。
且看欲尽花经眼，莫厌伤多酒入唇。
江上小堂巢翡翠，花边高冢卧麒麟。
细推物理须行乐，何用浮名绊此身。

朝回日日典春衣，每日江头尽醉归。
酒债寻常行处有，人生七十古来稀。
穿花蛱蝶深深见，点水蜻蜓款款飞。
传语风光共流转，暂时相赏莫相违。
```

```poem
绝句

两个黄鹂鸣翠柳，一行白鹭上青天。
窗含西岭千秋雪，门泊东吴万里船。
```

```poem
绝句二首

迟日江山丽，春风花草香。
泥融飞燕子，沙暖睡鸳鸯。

江碧鸟逾白，山青花欲燃。
今春看又过，何日是归年。
```

```poem
绝句漫兴九首·其五

肠断江春欲尽头，杖藜徐步立芳洲。
颠狂柳絮随风舞，轻薄桃花逐水流。
```

```poem
戏为六绝句·其二

王杨卢骆当时体，轻薄为文哂未休。
尔曹身与名俱灭，不废江河万古流。
```

```poem
秋兴八首·其一

玉露凋伤枫树林，巫山巫峡气萧森。
江间波浪兼天涌，塞上风云接地阴。
丛菊两开他日泪，孤舟一系故园心。
寒衣处处催刀尺，白帝城高急暮砧。
```

```poem
咏怀古迹五首·其三

群山万壑赴荆门，生长明妃尚有村。
一去紫台连朔漠，独留青冢向黄昏。
画图省识春风面，环珮空归夜月魂。
千载琵琶作胡语，分明怨恨曲中论。
```

```poem
前出塞九首·其六

挽弓当挽强，用箭当用长。
射人先射马，擒贼先擒王。
杀人亦有限，列国自有疆。
苟能制侵陵，岂在多杀伤。
```

```poem
狂夫

万里桥西一草堂，百花潭水即沧浪。
风含翠篠娟娟净，雨裛红蕖冉冉香。
厚禄故人书断绝，恒饥稚子色凄凉。
欲填沟壑唯疏放，自笑狂夫老更狂。
```

```poem
奉和贾至舍人早朝大明宫

五夜漏声催晓箭，九重春色醉仙桃。
旌旗日暖龙蛇动，宫殿风微燕雀高。
朝罢香烟携满袖，诗成珠玉在挥毫。
欲知世掌丝纶美，池上于今有凤毛。
```

```poem
柏学士茅屋

碧山学士焚银鱼，白马却走身岩居。
古人已用三冬足，年少今开万卷余。
晴云满户团倾盖，秋水浮阶溜决渠。
富贵必从勤苦得，男儿须读五车书。
```

```poem
贫交行

翻手为云覆手雨，纷纷轻薄何须数。
君不见管鲍贫时交，此道今人弃如土。
```

### 王维

```poem
山中

荆溪白石出，天寒红叶稀。
山路元无雨，空翠湿人衣。
```

```poem
鸟鸣涧

人闲桂花落，夜静春山空。
月出惊山鸟，时鸣春涧中。
```

```poem
辛夷坞

木末芙蓉花，山中发红萼。
涧户寂无人，纷纷开且落。
```

```poem
画

远看山有色，近听水无声。
春去花还在，人来鸟不惊。
```

```poem
田园乐七首·其六 / 闲居

桃红复含宿雨，柳绿更带朝烟。
花落家童未扫，莺啼山客犹眠。
```

```poem
秋夜曲

桂魄初生秋露微，轻罗已薄未更衣。
银筝夜久殷勤弄，心怯空房不忍归。
```

```poem
送别

下马饮君酒，问君何所之？
君言不得意，归卧南山陲。
但去莫复问，白云无尽时。
```

```poem
终南山

太乙近天都，连山接海隅。
白云回望合，青霭入看无。
分野中峰变，阴晴众壑殊。
欲投人处宿，隔水问樵夫。
```

```poem
终南别业 / 初至山中

中岁颇好道，晚家南山陲。
兴来每独往，胜事空自知。
行到水穷处，坐看云起时。
偶然值林叟，谈笑无还期。
```

```poem
酬张少府

晚年唯好静，万事不关心。
自顾无长策，空知返旧林。
松风吹解带，山月照弹琴。
君问穷通理，渔歌入浦深。
```

```poem
送梓州李使君

万壑树参天，千山响杜鹃。
山中一夜雨，树杪百重泉。
汉女输橦布，巴人讼芋田。
文翁翻教授，不敢倚先贤。
```

```poem
酌酒与裴迪

酌酒与君君自宽，人情翻覆似波澜。
白首相知犹按剑，朱门先达笑弹冠。
草色全经细雨湿，花枝欲动春风寒。
世事浮云何足问，不如高卧且加餐。
```

```poem
辋川闲居赠裴秀才迪

寒山转苍翠，秋水日潺湲。
倚杖柴门外，临风听暮蝉。
渡头馀落日，墟里上孤烟。
复值接舆醉，狂歌五柳前。
```

```poem
渭川田家

斜阳照墟落，穷巷牛羊归。
野老念牧童，倚杖候荆扉。
雉雊麦苗秀，蚕眠桑叶稀。
田夫荷锄至，相见语依依。
即此羡闲逸，怅然吟式微。
```

```poem
归嵩山作

清川带长薄，车马去闲闲。
流水如有意，暮禽相与还。
荒城临古渡，落日满秋山。
迢递嵩高下，归来且闭关。
```

```poem
汉江临泛 / 汉江临眺

楚塞三湘接，荆门九派通。
江流天地外，山色有无中。
郡邑浮前浦，波澜动远空。
襄阳好风日，留醉与山翁。
```

```poem
积雨辋川庄作 / 秋归辋川庄作

积雨空林烟火迟，蒸藜炊黍饷东菑。
漠漠水田飞白鹭，阴阴夏木啭黄鹂。
山中习静观朝槿，松下清斋折露葵。
野老与人争席罢，海鸥何事更相疑。
```

```poem
过香积寺

不知香积寺，数里入云峰。
古木无人径，深山何处钟。
泉声咽危石，日色冷青松。
薄暮空潭曲，安禅制毒龙。
```

```poem
观猎

风劲角弓鸣，将军猎渭城。
草枯鹰眼疾，雪尽马蹄轻。
忽过新丰市，还归细柳营。
回看射雕处，千里暮云平。
```

```poem
杂诗三首 / 杂咏三首

家住孟津河，门对孟津口。
常有江南船，寄书家中否。

君自故乡来，应知故乡事。
来日绮窗前，寒梅著花未。

已见寒梅发，复闻啼鸟声。
心心视春草，畏向阶前生。
```

```poem
少年行四首

新丰美酒斗十千，咸阳游侠多少年。
相逢意气为君饮，系马高楼垂柳边。

出身仕汉羽林郎，初随骠骑战渔阳。
孰知不向边庭苦，纵死犹闻侠骨香。

一身能擘两雕弧，虏骑千重只似无。
偏坐金鞍调白羽，纷纷射杀五单于。

汉家君臣欢宴终，高议云台论战功。
天子临轩赐侯印，将军佩出明光宫。
```

```poem
送沈子归江东

杨柳渡头行客稀，罟师荡桨向临圻。
惟有相思似春色，江南江北送君归。
```

```poem
秋夜独坐

独坐悲双鬓，空堂欲二更。
雨中山果落，灯下草虫鸣。
白发终难变，黄金不可成。
欲知除老病，唯有学无生。
```

### 白居易

```poem
大林寺桃花

人间四月芳菲尽，山寺桃花始盛开。
长恨春归无觅处，不知转入此中来。
```

```poem
池上

小娃撑小艇，偷采白莲回。
不解藏踪迹，浮萍一道开。
```

```poem
采莲曲

菱叶萦波荷飐风，荷花深处小船通。
逢郎欲语低头笑，碧玉搔头落水中。
```

```poem
白云泉

天平山上白云泉，云自无心水自闲。
何必奔冲山下去，更添波浪向人间。
```

```poem
初出城留别

朝从紫禁归，暮出青门去。
勿言城东陌，便是江南路。
扬鞭簇车马，挥手辞亲故。
我生本无乡，心安是归处。
```

```poem
花非花

花非花，雾非雾。
夜半来，天明去。
来如春梦几多时？
去似朝云无觅处。
```

```poem
梦微之

夜来携手梦同游，晨起盈巾泪莫收。
漳浦老身三度病，咸阳宿草八回秋。
君埋泉下泥销骨，我寄人间雪满头。
阿卫韩郎相次去，夜台茫昧得知不？
```

```poem
鸟

谁道群生性命微？一般骨肉一般皮。
劝君莫打枝头鸟，子在巢中望母归。
```

```poem
浪淘沙·借问江潮与海水

借问江潮与海水，何似君情与妾心？
相恨不如潮有信，相思始觉海非深。
```

```poem
夜雨

我有所念人，隔在远远乡。
我有所感事，结在深深肠。
乡远去不得，无日不瞻望。
肠深解不得，无夕不思量。
况此残灯夜，独宿在空堂。
秋天殊未晓，风雨正苍苍。
不学头陀法，前心安可忘。
```

```poem
草 / 赋得古原草送别

离离原上草，一岁一枯荣。
野火烧不尽，春风吹又生。
远芳侵古道，晴翠接荒城。
又送王孙去，萋萋满别情。
```

```poem
宴散

小宴追凉散，平桥步月回。
笙歌归院落，灯火下楼台。
残暑蝉催尽，新秋雁戴来。
将何还睡兴，临卧举残杯。
```

```poem
对酒五首·其二

蜗牛角上争何事，石火光中寄此身。
随富随贫且欢乐，不开口笑是痴人。
```

```poem
简简吟

苏家小女名简简，芙蓉花腮柳叶眼。
十一把镜学点妆，十二抽针能绣裳。
十三行坐事调品，不肯迷头白地藏。
玲珑云髻生花样，飘飖风袖蔷薇香。
殊姿异态不可状，忽忽转动如有光。
二月繁霜杀桃李，明年欲嫁今年死。
丈人阿母勿悲啼，此女不是凡夫妻。
恐是天仙谪人世，只合人间十三岁。
大都好物不坚牢，彩云易散琉璃脆。

调品：谓调丝品竹。
迷头：谓头脑糊涂而分辨不清是非。
白地：空地；没有树木或建筑物的地。
苏简简十三岁就学会了各种丝竹管弦乐器，不肯稀里糊涂白白的埋没掉。
```

### 孟浩然

```poem
与诸子登岘山

人事有代谢，往来成古今。
江山留胜迹，我辈复登临。
水落鱼梁浅，天寒梦泽深。
羊公碑尚在，读罢泪沾襟。
```

```poem
岁暮归南山

北阙休上书，南山归敝庐。
不才明主弃，多病故人疏。
白发催年老，青阳逼岁除。
永怀愁不寐，松月夜窗虚。
```

```poem
早寒江上有怀

木落雁南度，北风江上寒。
我家襄水曲，遥隔楚云端。
乡泪客中尽，孤帆天际看。
迷津欲有问，平海夕漫漫。

```

```poem
句子

微云淡河汉，疏雨滴梧桐。
逐逐怀良驭，萧萧顾乐鸣。
```

### 李商隐

```poem
花下醉

寻芳不觉醉流霞，倚树沉眠日已斜。
客散酒醒深夜后，更持红烛赏残花。
```

```poem
嫦娥

云母屏风烛影深，长河渐落晓星沉。
嫦娥应悔偷灵药，碧海青天夜夜心。
```

```poem
宿骆氏亭寄怀崔雍崔衮

竹坞无尘水槛清，相思迢递隔重城。
秋阴不散霜飞晚，留得枯荷听雨声。
```

```poem
端居

远书归梦两悠悠，只有空床敌素秋。
阶下青苔与红树，雨中寥落月中愁。
```

```poem
无题·来是空言去绝踪

来是空言去绝踪，月斜楼上五更钟。
梦为远别啼难唤，书被催成墨未浓。
蜡照半笼金翡翠，麝熏微度绣芙蓉。
刘郎已恨蓬山远，更隔蓬山一万重！
```

```poem
无题·重帏深下莫愁堂

重帏深下莫愁堂，卧后清宵细细长。
神女生涯原是梦，小姑居处本无郎。
风波不信菱枝弱，月露谁教桂叶香。
直道相思了无益，未妨惆怅是清狂。
```

```poem
无题·飒飒东风细雨来

飒飒东风细雨来，芙蓉塘外有轻雷。
金蟾啮锁烧香入，玉虎牵丝汲井回。
贾氏窥帘韩掾少，宓妃留枕魏王才。
春心莫共花争发，一寸相思一寸灰！
```

```poem
牡丹

锦帏初卷卫夫人，绣被犹堆越鄂君。
垂手乱翻雕玉佩，折腰争舞郁金裙。
石家蜡烛何曾剪，荀令香炉可待熏。
我是梦中传彩笔，欲书花叶寄朝云。
```

### 杜牧

```poem
独酌

窗外正风雪，拥炉开酒缸。
何如钓船雨，篷底睡秋江。
```

```poem
九日齐山登高

江涵秋影雁初飞，与客携壶上翠微。
尘世难逢开口笑，菊花须插满头归。
但将酩酊酬佳节，不用登临恨落晖。
古往今来只如此，牛山何必独霑衣。
```

### 元稹

```poem
遣悲怀三首·其二

昔日戏言身后意，今朝都到眼前来。
衣裳已施行看尽，针线犹存未忍开。
尚想旧情怜婢仆，也曾因梦送钱财。
诚知此恨人人有，贫贱夫妻百事哀。

遣悲怀三首·其三

闲坐悲君亦自悲，百年都是几多时。
邓攸无子寻知命，潘岳悼亡犹费词。
同穴窅(yǎo)冥何所望，他生缘会更难期。
惟将终夜长开眼，报答平生未展眉。
```

```poem
闻乐天授江州司马

残灯无焰影幢幢，此夕闻君谪九江。
垂死病中惊坐起，暗风吹雨入寒窗。
```

### 岑参

```poem
寄左省杜拾遗

联步趋丹陛，分曹限紫微。
晓随天仗入，暮惹御香归。
白发悲花落，青云羡鸟飞。
圣朝无阙事，自觉谏书稀。
```

```poem
送人赴安西

上马带吴钩，翩翩度陇头。
小来思报国，不是爱封侯。
万里乡为梦，三边月作愁。
早须清黠虏，无事莫经秋。
```

### 温庭筠

```poem
南歌子词二首

一尺深红胜曲尘，天生旧物不如新。
合欢桃核终堪恨，里许元来别有人。

井底点灯深烛伊，共郎长行莫围棋。
玲珑骰子安红豆，入骨相思知不知。
```

```poem
春日野行

骑马踏烟莎，青春奈怨何。
蝶翎朝粉尽，鸦背夕阳多。
柳艳欺芳带，山愁萦翠蛾。
别情无处说，方寸是星河。
```

```poem
梦江南

千万恨，恨极在天涯。
山月不知心里事，水风空落眼前花，摇曳碧云斜。
```

```poem
更漏子·玉炉香

玉炉香，红蜡泪，偏照画堂秋思。眉翠薄，鬓云残，夜长衾枕寒。
梧桐树，三更雨，不道离情正苦。一叶叶，一声声，空阶滴到明。
```

### 欧阳修

```poem
生查子·含羞整翠鬟

含羞整翠鬟，得意频相顾。
雁柱十三弦，一一春莺语。

娇云容易飞，梦断知何处。
深院锁黄昏，阵阵芭蕉雨。
```

```poem
玉楼春·尊前拟把归期说

尊前拟把归期说，欲语春容先惨咽。
人生自是有情痴，此恨不关风与月。

离歌且莫翻新阕，一曲能教肠寸结。
直须看尽洛城花，始共春风容易别。
```

```poem
玉楼春·别后不知君远近

别后不知君远近，触目凄凉多少闷。
渐行渐远渐无书，水阔鱼沉何处问。

夜深风竹敲秋韵，万叶千声皆是恨。
故攲单枕梦中寻，梦又不成灯又烬。
```

### 柳宗元

```poem
登柳州城楼寄漳汀封连四州

城上高楼接大荒，海天愁思正茫茫。
惊风乱飐芙蓉水，密雨斜侵薜荔墙。
岭树重遮千里目，江流曲似九回肠。
共来百越文身地，犹自音书滞一乡。
```

### 王昌龄

```poem
采莲曲二首

吴姬越艳楚王妃，争弄莲舟水湿衣。
来时浦口花迎入，采罢江头月送归。

荷叶罗裙一色裁，芙蓉向脸两边开。
乱入池中看不见，闻歌始觉有人来。
```

```poem
塞上曲·其一

蝉鸣空桑林，八月萧关道。
出塞入塞寒，处处黄芦草。
从来幽并客，皆共尘沙老。
莫学游侠儿，矜夸紫骝好。
```

### 刘禹锡

```poem
望洞庭

湖光秋月两相和，潭面无风镜未磨。
遥望洞庭山水翠，白银盘里一青螺。
```

```poem
乌衣巷

朱雀桥边野草花，乌衣巷口夕阳斜。
旧时王谢堂前燕，飞入寻常百姓家。
```

```poem
潇湘神·斑竹枝

斑竹枝，斑竹枝，泪痕点点寄相思。
楚客欲听瑶瑟怨，潇湘深夜月明时。
```

```poem
浪淘沙·其八

莫道谗言如浪深，莫言迁客似沙沉。
千淘万漉虽辛苦，吹尽狂沙始到金。
```

```poem
酬乐天扬州初逢席上见赠

巴山楚水凄凉地，二十三年弃置身。
怀旧空吟闻笛赋，到乡翻似烂柯人。
沉舟侧畔千帆过，病树前头万木春。
今日听君歌一曲，暂凭杯酒长精神。
```

```poem
和乐天春词

新妆宜面下朱楼，深锁春光一院愁。
行到中庭数花朵，蜻蜓飞上玉搔头。
```

### 韦庄

```poem
菩萨蛮·人人尽说江南好

人人尽说江南好，游人只合江南老。
春水碧于天，画船听雨眠。

垆边人似月，皓腕凝霜雪。
未老莫还乡，还乡须断肠。
```

```poem
思帝乡·春日游

春日游，杏花吹满头。
陌上谁家年少，足风流。

妾拟将身嫁与，一生休。
纵被无情弃，不能羞。
```

```poem
菩萨蛮·劝君今夜须沉醉

劝君今夜须沉醉，尊前莫话明朝事。
珍重主人心，酒深情亦深。

须愁春漏短，莫诉金杯满。
遇酒且呵呵，生能几何。
```

```poem
菩萨蛮·如今却忆江南乐

如今却忆江南乐，当时年少春衫薄。
骑马倚斜桥，满楼红袖招。

翠屏金屈曲，醉入花丛宿。
此度见花枝，白头誓不归。
```

```poem
女冠子·四月十七

四月十七，正是去年今日，别君时。
忍泪佯低面，含羞半敛眉。

不知魂已断，空有梦相随。
除却天边月，没人知。
```

```poem
女冠子·昨夜夜半

昨夜夜半，枕上分明梦见。
语多时。依旧桃花面，频低柳叶眉。

半羞还半喜，欲去又依依。
觉来知是梦，不胜悲。
```

```poem
菩萨蛮·红楼别夜堪惆怅

红楼别夜堪惆怅，香灯半卷流苏帐。
残月出门时，美人和泪辞。

琵琶金翠羽，弦上黄莺语。
劝我早还家，绿窗人似花。
```

```poem
菩萨蛮·洛阳城里春光好

洛阳城里春光好，洛阳才子他乡老。
柳暗魏王堤，此时心转迷。

桃花春水渌，水上鸳鸯浴。
凝恨对残晖，忆君君不知。
```

```poem
台城

江雨霏霏江草齐，六朝如梦鸟空啼。
无情最是台城柳，依旧烟笼十里堤。
```

```poem
金陵图

谁谓伤心画不成，画人心逐世人情。
君看六幅南朝事，老木寒云满故城。
```

```poem
送日本国僧敬龙归

扶桑已在渺茫中，家在扶桑东更东。
此去与师谁共到，一船明月一帆风。
```

```poem
含山店梦觉作

曾为流离惯别家，等闲挥袂客天涯。
灯前一觉江南梦，惆怅起来山月斜。
```

```poem
章台夜思

清瑟怨遥夜，绕弦风雨哀。
孤灯闻楚角，残月下章台。
芳草已云暮，故人殊未来。
乡书不可寄，秋雁又南回。
```

### 韦应物

```poem
滁州西涧

独怜幽草涧边生，上有黄鹂深树鸣。
春潮带雨晚来急，野渡无人舟自横。
```

```poem
简卢陟

可怜白雪曲，未遇知音人。
恓惶戎旅下，蹉跎淮海滨。
涧树含朝雨，山鸟哢馀春。
我有一瓢酒，可以慰风尘。
```

```poem
淮上喜会梁川故人

江汉曾为客，相逢每醉还。
浮云一别后，流水十年间。
欢笑情如旧，萧疏鬓已斑。
何因不归去？淮上有秋山。
```

```poem
寄李儋元锡

去年花里逢君别，今日花开又一年。
世事茫茫难自料，春愁黯黯独成眠。
身多疾病思田里，邑有流亡愧俸钱。
闻道欲来相问讯，西楼望月几回圆。
```

```poem
送杨氏女

永日方戚戚，出行复悠悠。
女子今有行，大江溯轻舟。
尔辈苦无恃，抚念益慈柔。
幼为长所育，两别泣不休。
对此结中肠，义往难复留。
自小阙内训，事姑贻我忧。
赖兹托令门，任恤庶无尤。
贫俭诚所尚，资从岂待周。
孝恭遵妇道，容止顺其猷。
别离在今晨，见尔当何秋。
居闲始自遣，临感忽难收。
归来视幼女，零泪缘缨流。
```

### 张九龄

```poem
感遇十二首·其一

兰叶春葳蕤，桂华秋皎洁。
欣欣此生意，自尔为佳节。
谁知林栖者，闻风坐相悦。
草木有本心，何求美人折
```

```poem
望月怀远

海上生明月，天涯共此时。
情人怨遥夜，竟夕起相思。
灭烛怜光满，披衣觉露滋。
不堪盈手赠，还寝梦佳期。
```

```poem
赋得自君之出矣

自君之出矣，不复理残机。
思君如满月，夜夜减清辉。
```

### 贺知章

```poem
回乡偶书二首

少小离家老大回，乡音无改鬓毛衰。
儿童相见不相识，笑问客从何处来。

离别家乡岁月多，近来人事半消磨。
惟有门前镜湖水，春风不改旧时波。
```

### 王之涣

```poem
送别

杨柳东风树，青青夹御河。
近来攀折苦，应为别离多。
```

```poem
宴词

长堤春水绿悠悠，畎入漳河一道流。
莫听声声催去棹，桃溪浅处不胜舟。
```

```poem
九日送别

蓟庭萧瑟故人稀，何处登高且送归。
今日暂同芳菊酒，明朝应作断蓬飞。
```

### 李贺

```poem
南园十三首·其五

男儿何不带吴钩，收取关山五十州。
请君暂上凌烟阁，若个书生万户侯？
```

```poem
将进酒

琉璃钟，琥珀浓，小槽酒滴真珠红。
烹龙炮凤玉脂泣，罗帏绣幕围香风。
吹龙笛，击鼍鼓；皓齿歌，细腰舞。
况是青春日将暮，桃花乱落如红雨。
劝君终日酩酊醉，酒不到刘伶坟上土。
```

### 李绅

```poem
悯农二首

春种一粒粟，秋收万颗子。
四海无闲田，农夫犹饿死。

锄禾日当午，汗滴禾下土。
谁知盘中餐，粒粒皆辛苦？
```

### 李颀

```poem
古从军行

白日登山望烽火，黄昏饮马傍交河。
行人刁斗风沙暗，公主琵琶幽怨多。
野云万里无城郭，雨雪纷纷连大漠。
胡雁哀鸣夜夜飞，胡儿眼泪双双落。
闻道玉门犹被遮，应将性命逐轻车。
年年战骨埋荒外，空见蒲桃入汉家。
```

### 李益

```poem
夜上受降城闻笛

回乐烽前沙似雪，受降城外月如霜。
不知何处吹芦管，一夜征人尽望乡。
```

```poem
写情

水纹珍簟思悠悠，千里佳期一夕休。
从此无心爱良夜，任他明月下西楼。
```

```poem
喜见外弟又言别

十年离乱后，长大一相逢。
问姓惊初见，称名忆旧容。
别来沧海事，语罢暮天钟。
明日巴陵道，秋山又几重。
```

### 李冶

```poem
八至

至近至远东西，至深至浅清溪。
至高至明日月，至亲至疏夫妻。
```

```poem
明月夜留别

离人无语月无声，明月有光人有情。
别后相思人似月，云间水上到层城。
```

### 贾岛

```poem
忆江上吴处士

闽国扬帆去，蟾蜍亏复团。
秋风生渭水，落叶满长安。
此地聚会夕，当时雷雨寒。
兰桡殊未返，消息海云端。
```

### 赵恒

```poem
劝学诗

富家不用买良田，书中自有千钟粟。
安居不用架高堂，书中自有黄金屋。
出门莫恨无人随，书中车马多如簇。
娶妻莫恨无良媒，书中自有颜如玉。
男儿欲遂平生志，五经勤向窗前读。
```

### 崔郊

```poem
赠去婢

公子王孙逐后尘，绿珠垂泪滴罗巾。
侯门一入深如海，从此萧郎是路人。
```

### 张籍

```poem
节妇吟·寄东平李司空师道

君知妾有夫，赠妾双明珠。
感君缠绵意，系在红罗襦。
妾家高楼连苑起，良人执戟明光里。
知君用心如日月，事夫誓拟同生死。
还君明珠双泪垂，恨不相逢未嫁时。
```

```poem
酬朱庆馀

越女新妆出镜心，自知明艳更沉吟。
齐纨未是人间贵，一曲菱歌敌万金。(版本一)

越女新妆出镜心，自知明艳更沉吟。
齐纨未足时人贵，一曲菱歌敌万金。(版本二)
```

### 张泌

```poem
寄人

别梦依依到谢家，小廊回合曲阑斜。
多情只有春庭月，犹为离人照落花。
```

### 张旭

```poem
桃花溪

隐隐飞桥隔野烟，石矶西畔问渔船。
桃花尽日随流水，洞在清溪何处边。
```

```poem
山中留客

山光物态弄春晖，莫为轻阴便拟归。
纵使晴明无雨色，入云深处亦沾衣。
```

### 张谓

```poem
早梅

一树寒梅白玉条，迥临村路傍溪桥。
不知近水花先发，疑是经冬雪未销。
```

```poem
题长安壁主人

世人结交须黄金，黄金不多交不深。
纵令然诺暂相许，终是悠悠行路心。
```

### 韩翃

```poem
寒食

春城无处不飞花，寒食东风御柳斜。
日暮汉宫传蜡烛，轻烟散入五侯家。
```

### 崔颢

```poem
长干行·君家何处住

君家何处住，妾住在横塘。
停船暂借问，或恐是同乡。
```

```poem
长干行·家临九江水

家临九江水，来去九江侧。
同是长干人，生小不相识。
```

### 许浑

```poem
谢亭送别

劳歌一曲解行舟，红叶青山水急流。
日暮酒醒人已远，满天风雨下西楼。
```

### 贯休

```poem
献钱尚父

贵逼人来不自由，龙骧凤翥势难收。
满堂花醉三千客，一剑霜寒十四州。
鼓角揭天嘉气冷，风涛动地海山秋。
东南永作金天柱，谁羡当时万户侯。
```

### 鱼玄机

```poem
赠邻女 / 寄李亿员外

羞日遮罗袖，愁春懒起妆。
易求无价宝，难得有心郎。
枕上潜垂泪，花间暗断肠。
自能窥宋玉，何必恨王昌？
```

```poem
隔汉江寄子安

江南江北愁望，相思相忆空吟。
鸳鸯暖卧沙浦，㶉鶒闲飞橘林。
烟里歌声隐隐，渡头月色沉沉。
含情咫尺千里，况听家家远砧。
```

### 崔道融

```poem
梅花

数萼初含雪，孤标画本难。
香中别有韵，清极不知寒。
横笛和愁听，斜枝倚病看。
朔风如解意，容易莫摧残
```

### 司空曙

```poem
江村即事

钓罢归来不系船，江村月落正堪眠。
纵然一夜风吹去，只在芦花浅水边。
```

### 于良史

```poem
春山夜月

春山多胜事，赏玩夜忘归。
掬水月在手，弄花香满衣。
兴来无远近，欲去惜芳菲。
南望鸣钟处，楼台深翠微。
```

```poem
十五夜望月

中庭地白树栖鸦，冷露无声湿桂花。
今夜月明人尽望，不知秋思落谁家。
```

### 刘方平

```poem
春怨

纱窗日落渐黄昏，金屋无人见泪痕。
寂寞空庭春欲晚，梨花满地不开门。
```

### 刘长卿

```poem
逢雪宿芙蓉山主人

日暮苍山远，天寒白屋贫。
柴门闻犬吠，风雪夜归人。
```

```poem
别严士元

春风倚棹阖闾城，水国春寒阴复晴。
细雨湿衣看不见，闲花落地听无声。
日斜江上孤帆影，草绿湖南万里情。
东道若逢相识问，青袍今已误儒生。
```

### 杜审言

```poem
和晋陵陆丞早春游望

独有宦游人，偏惊物候新。
云霞出海曙，梅柳渡江春。
淑气催黄鸟，晴光转绿蘋。
忽闻歌古调，归思欲沾巾。
```

### 黄檗

```poem
上堂开示颂

尘劳迥脱事非常，紧把绳头做一场。
不经一番寒彻骨，怎得梅花扑鼻香。
```

### 李觏

```poem
乡思

人言落日是天涯，望极天涯不见家。
已恨碧山相阻隔，碧山还被暮云遮。
```

### 曹邺

```poem
四怨诗

手推呕哑车，朝朝暮暮耕。
未曾分得谷，空得老农名。
```

### 高骈

```poem
对雪

六出飞花入户时，坐看青竹变琼枝。
如今好上高楼望，盖尽人间恶路岐。
```

### 高适

```poem
燕歌行

开元二十六年，客有从元戎出塞而还者；作《燕歌行》以示适，感征戍之事，因而和焉。

汉家烟尘在东北，汉将辞家破残贼。
男儿本自重横行，天子非常赐颜色。
摐金伐鼓下榆关，旌旆逶迤碣石间。
校尉羽书飞瀚海，单于猎火照狼山。
山川萧条极边土，胡骑凭陵杂风雨。
战士军前半死生，美人帐下犹歌舞！
大漠穷秋塞草腓，孤城落日斗兵稀。
身当恩遇常轻敌，力尽关山未解围。(常轻敌 一作：恒轻敌)
铁衣远戍辛勤久，玉箸应啼别离后。
少妇城南欲断肠，征人蓟北空回首。
边庭飘飖那可度，绝域苍茫无所有！(飘飖 一作：飘摇；无所 一作：更何)
杀气三时作阵云，寒声一夜传刁斗。
相看白刃血纷纷，死节从来岂顾勋？
君不见沙场征战苦，至今犹忆李将军！
```

### 严武

```poem
军城早秋

昨夜秋风入汉关，朔云边月满西山。
更催飞将追骄虏，莫遣沙场匹马还。
```

### 严维

```poem
丹阳送韦参军

丹阳郭里送行舟，一别心知两地秋。
日晚江南望江北，寒鸦飞尽水悠悠。
```

### 林杰

```poem
乞巧

七夕今宵看碧霄，牵牛织女渡河桥。
家家乞巧望秋月，穿尽红丝几万条。
```

### 王贞白

```poem
白鹿洞二首·其一

读书不觉已春深，一寸光阴一寸金。
不是道人来引笑，周情孔思正追寻。
```

### 武则天

```poem
腊日宣诏幸上苑 / 催花诗

明朝游上苑，火速报春知。
花须连夜发，莫待晓风吹。
```

```poem
如意娘

看朱成碧思纷纷，憔悴支离为忆君。
不信比来长下泪，开箱验取石榴裙。
```

### 戴叔伦

```poem
苏溪亭

苏溪亭上草漫漫，谁倚东风十二阑。
燕子不归春事晚，一汀烟雨杏花寒。
```

### 陆龟蒙

```poem
和袭美春夕酒醒

几年无事傍江湖，醉倒黄公旧酒垆。
觉后不知明月上，满身花影倩人扶。
```

### 皮日休

```poem
天竺寺八月十五日夜桂子

玉颗珊珊下月轮，殿前拾得露华新。
至今不会天中事，应是嫦娥掷与人。
```

```poem
汴河怀古二首

万艘龙舸绿丝间，载到扬州尽不还。
应是天教开汴水，一千余里地无山。

尽道隋亡为此河，至今千里赖通波。
若无水殿龙舟事，共禹论功不较多。
```

### 苏味道

```poem
正月十五夜

火树银花合，星桥铁锁开。
暗尘随马去，明月逐人来。
游伎皆秾李，行歌尽落梅。
金吾不禁夜，玉漏莫相催。
```

### 李颀

```poem
古从军行

白日登山望烽火，黄昏饮马傍交河。
行人刁斗风沙暗，公主琵琶幽怨多。
野云万里无城郭，雨雪纷纷连大漠。
胡雁哀鸣夜夜飞，胡儿眼泪双双落。
闻道玉门犹被遮，应将性命逐轻车。
年年战骨埋荒外，空见蒲桃入汉家。
```

### 郑谷

```poem
莲叶

移舟水溅差差绿，倚槛风摆柄柄香。
多谢浣纱人未折，雨中留得盖鸳鸯。

(风摆 一作：风摇)
```

```poem
雪中偶题

乱飘僧舍茶烟湿，密洒歌楼酒力微。
江上晚来堪画处，渔人披得一蓑归。
```

### 薛涛

```poem
春望词四首·其一

花开不同赏，花落不同悲。
欲问相思处，花开花落时。
```

### 赵嘏

```poem
长安晚秋

云物凄清拂曙流，汉家宫阙动高秋。
残星几点雁横塞，长笛一声人倚楼。
紫艳半开篱菊静，红衣落尽渚莲愁。
鲈鱼正美不归去，空戴南冠学楚囚。
```

```poem
江楼旧感

独上江楼思渺然，月光如水水如天。
同来望月人何处？风景依稀似去年。
```

### 钱起

```poem
暮春归故山草堂

谷口春残黄鸟稀，辛夷花尽杏花飞。
始怜幽竹山窗下，不改清阴待我归。
```

```poem
送夏侯审校书东归

楚乡飞鸟没，独与碧云还。
破镜催归客，残阳见旧山。
诗成流水上，梦尽落花间。
傥寄相思字，愁人定解颜。
```

```poem
省试湘灵鼓瑟

善鼓云和瑟，常闻帝子灵。
冯夷空自舞，楚客不堪听。
苦调凄金石，清音入杳冥。
苍梧来怨慕，白芷动芳馨。
流水传潇浦，悲风过洞庭。
曲终人不见，江上数峰青。
```

### 湘驿女子

```poem
题玉泉溪

红叶醉秋色，碧溪弹夜弦。
佳期不可再，风雨杳如年。
```

### 太上隐者

```poem
答人

偶来松树下，高枕石头眠。
山中无历日，寒尽不知年。
```

### 李华

```poem
春行即兴

宜阳城下草萋萋，涧水东流复向西。
芳树无人花自落，春山一路鸟空啼。
```

### 李端

```poem
闺情

月落星稀天欲明，孤灯未灭梦难成。
披衣更向门前望，不忿朝来鹊喜声。
```

### 杜荀鹤

```poem
旅舍遇雨

月华星彩坐来收，岳色江声暗结愁。
半夜灯前十年事，一时和雨到心头。
```

### 卢仝

```poem
风中琴

五音六律十三徽，龙吟鹤响思庖羲。
一弹流水一弹月，水月风生松树枝。
```

### 卢照邻

```poem
元日述怀

筮仕无中秩，归耕有外臣。
人歌小岁酒，花舞大唐春。
草色迷三径，风光动四邻。
愿得长如此，年年物候新。
```

### 元结

```poem
石鱼湖上醉歌


漫叟以公田米酿酒，因休暇，则载酒于湖上，时取一醉。欢醉中，据湖岸，引臂向鱼取酒，使舫载之，遍饮坐者。意疑倚巴丘酌于君山之上，诸子环洞庭而坐，酒舫泛泛然触波涛。而往来者，乃作歌以长之。

石鱼湖，似洞庭，夏水欲满君山青。
山为樽，水为沼，酒徒历历坐洲岛。
长风连日作大浪，不能废人运酒舫。
我持长瓢坐巴丘，酌饮四坐以散愁。
```

### 徐凝

```poem
汉宫曲

水色帘前流玉霜，赵家飞燕侍昭阳。
掌中舞罢箫声绝，三十六宫秋夜长。
```

### 齐己

```poem
早梅

万木冻欲折，孤根暖独回。
前村深雪里，昨夜一枝开。
风递幽香出，禽窥素艳来。
明年如应律，先发望春台
```

### 皇甫松

```poem
梦江南·兰烬落

兰烬落，屏上暗红蕉。
闲梦江南梅熟日，夜船吹笛雨萧萧。人语驿边桥。
```

### 雍陶

```poem
题君山

烟波不动影沉沉，碧色全无翠色深。
疑是水仙梳洗处，一螺青黛镜中心。
```

### 长屋

```poem
绣袈裟衣缘

山川异域，风月同天。
寄诸佛子，共结来缘
```

### 方干

```poem
衢州别李秀才

千山红树万山云，把酒相看日又曛。
一曲骊歌两行泪，更知何处再逢君。
```

### 滕倪

```poem
句

映水有深意，见人无惧心。《题鹭鸶障子》

白发不能容相国，也同闲客满头生。 《云溪友议》）
```

### 杨巨源

```poem
城东早春

诗家清景在新春，绿柳才黄半未匀。
若待上林花似锦，出门俱是看花人。
```

### 唐庚

```poem
醉眠

山静似太古，日长如小年。
馀花犹可醉，好鸟不妨眠。
世味门常掩，时光簟已便。
梦中频得句，拈笔又忘筌。
```

```poem
拨棹歌·其一

千尺丝纶直下垂，一波才动万波随。
夜静水寒鱼不食，满船空载月明归。
```

### 吕温

```poem
贞元十四年旱甚见权门移芍药花

绿原青垄渐成尘，汲井开园日日新。
四月带花移芍药，不知忧国是何人。
```

```poem
巩路感怀

马嘶白日暮，剑鸣秋气来。
我心浩无际，河上空徘徊。
```

## 五代

### 佚名

```poem
浣溪沙·五两竿头风欲平

五里竿头风欲平，长风举棹觉船轻。
柔橹不施停却棹，是船行。

满眼风波多陕灼，看山恰似走来迎。
子细看山山不动，是船行。
```

### 李璟

```poem
摊破浣溪沙

菡萏香销翠叶残，西风愁起绿波间。
还与韶光共憔悴，不堪看。

细雨梦回鸡塞远，小楼吹彻玉笙寒。
多少泪珠何限恨，倚阑干。(何限恨 一作：无限恨)
```

```poem
摊破浣溪沙

手卷真珠上玉钩，依前春恨锁重楼。
风里落花谁是主？思悠悠。

青鸟不传云外信，丁香空结雨中愁。
回首绿波三楚暮，接天流。
```

### 冯延巳

```poem
长命女·春日宴

春日宴，绿酒一杯歌一遍。
拜陈三愿：一愿郎君千岁，二愿妾身常健，三愿如同梁上燕，岁岁长相见。
```

```poem
谒金门·风乍起

风乍起，吹皱一池春水。
闲引鸳鸯香径里，手挼红杏蕊。

斗鸭阑干独倚，碧玉搔头斜坠。
终日望君君不至，举头闻鹊喜。
```

```poem
鹊踏枝·谁道闲情抛掷久

谁道闲情抛掷久？每到春来，惆怅还依旧。
日日花前常病酒，敢辞镜里朱颜瘦。

河畔青芜堤上柳，为问新愁，何事年年有？
独立小桥风满袖，平林新月人归后。
```

```poem
鹊踏枝·六曲阑干偎碧树

六曲阑干偎碧树，杨柳风轻，展尽黄金缕。
谁把钿筝移玉柱，穿帘海燕双飞去。

满眼游丝兼落絮，红杏开时，一霎清明雨。
浓睡觉来莺乱语，惊残好梦无寻处。
```

```poem
鹊踏枝·梅落繁枝千万片

梅落繁枝千万片，犹自多情，学雪随风转。
昨夜笙歌容易散，酒醒添得愁无限。

楼上春山寒四面，过尽征鸿，暮景烟深浅。
一晌凭栏人不见，鲛绡掩泪思量遍。
```

```poem
鹊踏枝·几日行云何处去

几日行云何处去？忘却归来，不道春将暮。
百草千花寒食路，香车系在谁家树？

泪眼倚楼频独语。双燕来时，陌上相逢否？
撩乱春愁如柳絮，依依梦里无寻处。
```

```poem
南乡子·细雨湿流光

细雨湿流光，芳草年年与恨长。
烟锁凤楼无限事，茫茫。鸾镜鸳衾两断肠。

魂梦任悠扬，睡起杨花满绣床。
薄悻不来门半掩，斜阳。负你残春泪几行。
```

```poem
清平乐·雨晴烟晚

雨晴烟晚。绿水新池满。
双燕飞来垂柳院，小阁画帘高卷。

黄昏独倚朱阑。西南新月眉弯。
砌下落花风起，罗衣特地春寒。
```

```poem
醉花间·晴雪小园春未到

晴雪小园春未到，池边梅自早。
高树鹊衔巢，斜月明寒草。

山川风景好，自古金陵道，少年看却老。
相逢莫厌醉金杯，别离多，欢会少。
```

```poem
采桑子·花前失却游春侣

花前失却游春侣，独自寻芳。
满目悲凉。纵有笙歌亦断肠。

林间戏蝶帘间燕，各自双双。
忍更思量，绿树青苔半夕阳。
```

### 李煜

```poem
乌夜啼·昨夜风兼雨

昨夜风兼雨，帘帏飒飒秋声。
烛残漏断频欹枕，起坐不能平。　
世事漫随流水，算来一梦浮生。
醉乡路稳宜频到，此外不堪行。
```

```poem
破阵子·四十年来家国

四十年来家国，三千里地山河。
凤阁龙楼连霄汉，玉树琼枝作烟萝，几曾识干戈？

一旦归为臣虏，沈腰潘鬓消磨。
最是仓皇辞庙日，教坊犹奏别离歌，垂泪对宫娥。
```

### 冯道

```poem
天道

穷达皆由命，何劳发叹声。
但知行好事，莫要问前程。
冬去冰须泮，春来草自生。
请君观此理，天道甚分明。
```

### 顾夐

```poem
诉衷情·永夜抛人何处去

永夜抛人何处去？绝来音。
香阁掩，眉敛，月将沉。
争忍不相寻？怨孤衾。
换我心，为你心，始知相忆深。
```

### 花蕊夫人

```poem
述国亡诗

君王城上竖降旗，妾在深宫那得知？
十四万人齐解甲，更无一个是男儿！
```

```poem
渔歌子·荻花秋

荻花秋，潇湘夜，橘洲佳景如屏画。
碧烟中，明月下，小艇垂纶初罢。

水为乡，篷作舍，鱼羹稻饭常餐也。
酒盈杯，书满架，名利不将心挂。
```

## 宋代

### 佚名

```poem
清平乐令·帘卷曲阑独倚

帘卷曲阑独倚，江展暮天无际。
泪眼不曾晴，家在吴头楚尾。

数点雪花乱委，扑鹿沙鸥惊起。
诗句欲成时，没入苍烟丛里。
```

```poem
行香子·天与秋光

天与秋光，转转情伤，探金英知近重阳。
薄衣初试，绿蚁新尝，渐一番风，一番雨，一番凉。

黄昏院落，恓恓惶惶，酒醒时往事愁肠。
那堪永夜，明月空床。闻砧声捣，蛩声细，漏声长。
```

### 柳永

```poem
曲玉管·陇首云飞

陇首云飞，江边日晚，烟波满目凭阑久。
一望关河萧索，千里清秋，忍凝眸？

杳杳神京，盈盈仙子，别来锦字终难偶。
断雁无凭，冉冉飞下汀洲，思悠悠。

暗想当初，有多少、幽欢佳会，岂知聚散难期，翻成雨恨云愁？阻追游。
每登山临水，惹起平生心事，一场消黯，永日无言，却下层楼。
```

### 辛弃疾

```poem
清平乐·村居

茅檐低小，溪上青青草。
醉里吴音相媚好，白发谁家翁媪？

大儿锄豆溪东，中儿正织鸡笼。
最喜小儿亡赖，溪头卧剥莲蓬。
```

```poem
西江月·夜行黄沙道中

明月别枝惊鹊，清风半夜鸣蝉。
稻花香里说丰年，听取蛙声一片。

七八个星天外，两三点雨山前。
旧时茅店社林边，路转溪桥忽见。
```

```poem
鹧鸪天·代人赋

晚日寒鸦一片愁。柳塘新绿却温柔。
若教眼底无离恨，不信人间有白头。
肠已断，泪难收。相思重上小红楼。
情知已被山遮断，频倚阑干不自由。
```

```poem
鹧鸪天·送人

唱彻《阳关》泪未干，功名馀事且加餐。
浮天水送无穷树，带雨云埋一半山。

今古恨，几千般，只应离合是悲欢？
江头未是风波恶，别有人间行路难！
```

```poem
生查子·独游雨岩

溪边照影行，天在清溪底。
天上有行云，人在行云里。

高歌谁和余，空谷清音起。
非鬼亦非仙，一曲桃花水。
```

```poem
临江仙·钟鼎山林都是梦

钟鼎山林都是梦，人间宠辱休惊。
只消闲处过平生。酒杯秋吸露，诗句夜裁冰。

记取小窗风雨夜，对床灯火多情。
问谁千里伴君行。晓山眉样翠，秋水镜般明。
```

```poem
贺新郎·甚矣吾衰矣

邑中园亭，仆皆为赋此词。一日，独坐停云，水声山色，竞来相娱。意溪山欲援例者，遂作数语，庶几仿佛渊明思亲友之意云。

甚矣吾衰矣。
怅平生、交游零落，只今余几！
白发空垂三千丈，一笑人间万事。
问何物、能令公喜？
我见青山多妩媚，料青山见我应如是。
情与貌，略相似。

一尊搔首东窗里。
想渊明、《停云》诗就，此时风味。
江左沉酣求名者，岂识浊醪妙理。
回首叫、云飞风起。
不恨古人吾不见，恨古人不见吾狂耳。
知我者，二三子。
```

### 姜夔

```poem
暗香·旧时月色

辛亥之冬，余载雪诣石湖。止既月，授简索句，且征新声，作此两曲，石湖把玩不已，使工妓隶习之，音节谐婉，乃名之曰《暗香》、《疏影》。

旧时月色，算几番照我，梅边吹笛？
唤起玉人，不管清寒与攀摘。
何逊而今渐老，都忘却春风词笔。
但怪得竹外疏花，香冷入瑶席。

江国，正寂寂，叹寄与路遥，夜雪初积。
翠尊易泣，红萼无言耿相忆。
长记曾携手处，千树压、西湖寒碧。
又片片、吹尽也，几时见得？
```

```poem
疏影·苔枝缀玉

苔枝缀玉，有翠禽小小，枝上同宿。
客里相逢，篱角黄昏，无言自倚修竹。
昭君不惯胡沙远，但暗忆、江南江北。
想佩环、月夜归来，化作此花幽独。

犹记深宫旧事，那人正睡里，飞近蛾绿。
莫似春风，不管盈盈，早与安排金屋。
还教一片随波去，又却怨、玉龙哀曲。
等恁时、重觅幽香，已入小窗横幅。
```

```poem
扬州慢·淮左名都

淳熙丙申至日，予过维扬。夜雪初霁，荠麦弥望。入其城，则四顾萧条，寒水自碧，暮色渐起，戍角悲吟。予怀怆然，感慨今昔，因自度此曲。千岩老人以为有《黍离》之悲也。

淮左名都，竹西佳处，解鞍少驻初程。
过春风十里，尽荠麦青青。
自胡马窥江去后，废池乔木，犹厌言兵。
渐黄昏，清角吹寒，都在空城。

杜郎俊赏，算而今重到须惊。
纵豆蔻词工，青楼梦好，难赋深情。
二十四桥仍在，波心荡，冷月无声。
念桥边红药，年年知为谁生？
```

```poem
鹧鸪天·元夕有所梦

姜夔〔宋代〕

肥水东流无尽期。当初不合种相思。
梦中未比丹青见，暗里忽惊山鸟啼。

春未绿，鬓先丝。人间别久不成悲。
谁教岁岁红莲夜，两处沉吟各自知。
```

```poem
踏莎行·自沔东来丁未元日至金陵江上感梦而作

燕燕轻盈，莺莺娇软，分明又向华胥见。
夜长争得薄情知？春初早被相思染。

别后书辞，别时针线，离魂暗逐郎行远。
淮南皓月冷千山，冥冥归去无人管。
```

### 李清照

```poem
鹧鸪天·桂花

暗淡轻黄体性柔。情疏迹远只香留。
何须浅碧深红色，自是花中第一流。
梅定妒，菊应羞。画阑开处冠中秋。
骚人可煞无情思，何事当年不见收。
```

```poem
清平乐·年年雪里

年年雪里，常插梅花醉。
挼（ruó）尽梅花无好意，赢得满衣清泪。

今年海角天涯，萧萧两鬓生华。
看取晚来风势，故应难看梅花。
```

### 朱淑真

```poem
蝶恋花·送春

楼外垂杨千万缕。欲系青春，少住春还去。
犹自风前飘柳絮。随春且看归何处。

绿满山川闻杜宇。便做无情，莫也愁人苦。
把酒送春春不语。黄昏却下潇潇雨。
```

### 苏轼

```poem
赠刘景文

荷尽已无擎雨盖，菊残犹有傲霜枝。
一年好景君须记，最是橙黄橘绿时。
```

```poem
六月二十七日望湖楼醉书

黑云翻墨未遮山，白雨跳珠乱入船。
卷地风来忽吹散，望湖楼下水如天。
```

```poem
春宵

春宵一刻值千金，花有清香月有阴。
歌管楼台声细细，秋千院落夜沉沉。
```

```poem
观潮

庐山烟雨浙江潮，未至千般恨不消。
到得还来别无事，庐山烟雨浙江潮
```

```poem
东栏梨花

梨花淡白柳深青，柳絮飞时花满城。
惆怅东栏一株雪，人生看得几清明。
```

```poem
惠崇春江晚景二首

竹外桃花三两枝，春江水暖鸭先知。
蒌蒿满地芦芽短，正是河豚欲上时。

两两归鸿欲破群，依依还似北归人。
遥知朔漠多风雪，更待江南半月春。
```

```poem
临江仙·送钱穆父

一别都门三改火，天涯踏尽红尘。
依然一笑作春温。无波真古井，有节是秋筠。

惆怅孤帆连夜发，送行淡月微云。
尊前不用翠眉颦。人生如逆旅，我亦是行人。
```

```poem
浣溪沙·细雨斜风作晓寒

细雨斜风作晓寒，淡烟疏柳媚晴滩。
入淮清洛渐漫漫。

雪沫乳花浮午盏，蓼茸蒿笋试春盘。
人间有味是清欢。
```

```poem
和子由渑池怀旧

人生到处知何似，应似飞鸿踏雪泥。
泥上偶然留指爪，鸿飞那复计东西。
老僧已死成新塔，坏壁无由见旧题。
往日崎岖还记否，路长人困蹇驴嘶。
```

```poem
定风波·南海归赠王定国侍人寓娘

王定国歌儿曰柔奴，姓宇文氏，眉目娟丽，善应对，家世住京师。定国南迁归，余问柔：“广南风土， 应是不好？”柔对曰：“此心安处，便是吾乡。”因为缀词云。

常羡人间琢玉郎，天应乞与点酥娘。
尽道清歌传皓齿，风起，雪飞炎海变清凉。

万里归来颜愈少。微笑，笑时犹带岭梅香。
试问岭南应不好，却道：此心安处是吾乡。
```

```poem
望江南·超然台作

春未老，风细柳斜斜。
试上超然台上看，半壕春水一城花。烟雨暗千家。

寒食后，酒醒却咨嗟。
休对故人思故国，且将新火试新茶。诗酒趁年华。
```

```poem
蝶恋花·春景

花褪残红青杏小，燕子飞时，绿水人家绕。
枝上柳绵吹又少，天涯何处无芳草。

墙里秋千墙外道，墙外行人，墙里佳人笑。
笑渐不闻声渐悄，多情却被无情恼。
```

### 陆游

```poem
沈园二首·其一

城上斜阳画角哀，沈园非复旧池台。
伤心桥下春波绿，曾是惊鸿照影来。


沈园二首·其二

梦断香消四十年，沈园柳老不吹绵。
此身行作稽山土，犹吊遗踪一泫然。
```

```poem
十一月四日风雨大作二首

风卷江湖雨暗村，四山声作海涛翻。
溪柴火软蛮毡暖，我与狸奴不出门。

僵卧孤村不自哀，尚思为国戍轮台。
夜阑卧听风吹雨，铁马冰河入梦来。
```

```poem
病起书怀

病骨支离纱帽宽，孤臣万里客江干。
位卑未敢忘忧国，事定犹须待阖棺。
天地神灵扶庙社，京华父老望和銮。
出师一表通今古，夜半挑灯更细看。
```

```poem
幽居初夏

湖山胜处放翁家，槐柳阴中野径斜。
水满有时观下鹭，草深无处不鸣蛙。
箨（tuò）龙已过头番笋，木笔犹开第一花。
叹息老来交旧尽，睡来谁共午瓯茶。
```

```poem
鹧鸪天·懒向青门学种瓜

懒向青门学种瓜，只将渔钓送年华。
双双新燕飞春岸，片片轻鸥落晚沙。

歌缥缈，舻呕哑，酒如清露鲊如花。
逢人问道归何处，笑指船儿此是家。
```

```poem
木兰花·立春日作

三年流落巴山道，破尽青衫尘满帽。
身如西瀼渡头云，愁抵瞿塘关上草。

春盘春酒年年好，试戴银旛判醉倒。
今朝一岁大家添，不是人间偏我老。
```

```poem
对酒

闲愁如飞雪，入酒即消融。
好花如故人，一笑杯自空。
流莺有情亦念我，柳边尽日啼春风。
长安不到十四载，酒徒往往成衰翁。
九环宝带光照地，不如留君双颊红。
```

### 朱熹

```poem
观书有感·其一

半亩方塘一鉴开，天光云影共徘徊。
问渠那得清如许？为有源头活水来。

观书有感·其二

昨夜江边春水生，蒙冲巨舰一毛轻。
向来枉费推移力，此日中流自在行。
```

```poem
偶成 / 劝学诗

少年易老学难成，一寸光阴不可轻。
未觉池塘春草梦，阶前梧叶已秋声。
```

```poem
春日

胜日寻芳泗水滨，无边光景一时新。
等闲识得东风面，万紫千红总是春。
```

```poem
秋月

清溪流过碧山头，空水澄鲜一色秋。
隔断红尘三十里，白云红叶两悠悠。
```

### 韩愈

```poem
晚春

草树知春不久归，百般红紫斗芳菲。
杨花榆荚无才思，惟解漫天作雪飞。
```

```poem
春雪

新年都未有芳华，二月初惊见草芽。
白雪却嫌春色晚，故穿庭树作飞花。
```

### 欧阳修

```poem
浪淘沙

把酒祝东风，且共从容。
垂杨紫陌洛城东。总时当时携手处，游遍芳丛。

聚散苦匆匆，此恨无穷。
今年花胜去年红。可惜明年花更好，知与谁同？
```

```poem
蝶恋花·庭院深深深几许

庭院深深深几许，杨柳堆烟，帘幕无重数。
玉勒雕鞍游冶处，楼高不见章台路。

雨横风狂三月暮，门掩黄昏，无计留春住。
泪眼问花花不语，乱红飞过秋千去。
```

```poem
浣溪沙·堤上游人逐画船

堤上游人逐画船，拍堤春水四垂天。绿杨楼外出秋千。

白发戴花君莫笑，六幺催拍盏频传。人生何处似尊前！
```

```poem
临江仙·柳外轻雷池上雨

柳外轻雷池上雨，雨声滴碎荷声。
小楼西角断虹明。阑干倚处，待得月华生。

燕子飞来窥画栋，玉钩垂下帘旌。
凉波不动簟纹平。水精双枕，傍有堕钗横。
```

```poem
诉衷情·眉意

清晨帘幕卷轻霜。呵手试梅妆。
都缘自有离恨，故画作远山长。

思往事，惜流芳。易成伤。
拟歌先敛，欲笑还颦，最断人肠。
```

```poem
阮郎归·南园春半踏青时


南园春半踏青时，风和闻马嘶。
青梅如豆柳如眉，日长蝴蝶飞。

花露重，草烟低，人家帘幕垂。
秋千慵困解罗衣，画堂双燕归。
```

```poem
画眉鸟

百啭千声随意移，山花红紫树高低。
始知锁向金笼听，不及林间自在啼。
```

### 范仲淹

```poem
御街行·秋日怀旧

纷纷坠叶飘香砌。
夜寂静，寒声碎。
真珠帘卷玉楼空，天淡银河垂地。
年年今夜，月华如练，长是人千里。

愁肠已断无由醉，酒未到，先成泪。
残灯明灭枕头欹，谙尽孤眠滋味。
都来此事，眉间心上，无计相回避。
```

### 吴文英

```poem
风入松·听风听雨过清明

听风听雨过清明。愁草瘗花铭。
楼前绿暗分携路，一丝柳、一寸柔情。
料峭春寒中酒，交加晓梦啼莺。

西园日日扫林亭。依旧赏新晴。
黄蜂频扑秋千索，有当时、纤手香凝。
惆怅双鸳不到，幽阶一夜苔生。
```

```poem
浣溪沙·门隔花深梦旧游

门隔花深梦旧游。夕阳无语燕归愁。玉纤香动小帘钩。

落絮无声春堕泪，行云有影月含羞。东风临夜冷于秋。
```

### 王安石

```poem
春夜 / 夜直

金炉香烬漏声残，翦翦轻风阵阵寒。
春色恼人眠不得，月移花影上栏干。
```

```poem
钟山即事

涧水无声绕竹流，竹西花草弄春柔。
茅檐相对坐终日，一鸟不鸣山更幽。
```

```poem
残菊

黄昏风雨打园林，残菊飘零满地金。
擸得一枝犹好在，可怜公子惜花心。
```

```poem
桂枝香·金陵怀古
王安石 〔宋代〕

登临送目，正故国晚秋，天气初肃。
千里澄江似练，翠峰如簇。
归帆去棹残阳里，背西风，酒旗斜矗。
彩舟云淡，星河鹭起，画图难足。(归帆 一作：征帆)

念往昔，繁华竞逐，叹门外楼头，悲恨相续。
千古凭高对此，谩嗟荣辱。
六朝旧事随流水，但寒烟衰草凝绿。
至今商女，时时犹唱，后庭遗曲。(衰草 一作：芳草)
```

### 晏殊

```poem
采桑子·时光只解催人老

时光只解催人老，不信多情，长恨离亭，泪滴春衫酒易醒。

梧桐昨夜西风急，淡月胧明，好梦频惊，何处高楼雁一声？
```

```poem
踏莎行·小径红稀

小径红稀，芳郊绿遍。
高台树色阴阴见。
春风不解禁杨花，蒙蒙乱扑行人面。(蒙 通：濛)

翠叶藏莺，朱帘隔燕。
炉香静逐游丝转。
一场愁梦酒醒时，斜阳却照深深院。
```

```poem
踏莎行·碧海无波

碧海无波，瑶台有路。思量便合双飞去。
当时轻别意中人，山长水远知何处。

绮席凝尘，香闺掩雾。红笺小字凭谁附。
高楼目尽欲黄昏，梧桐叶上萧萧雨。
```

```poem
清平乐·红笺小字

红笺小字，说尽平生意。
鸿雁在云鱼在水，惆怅此情难寄。

斜阳独倚西楼，遥山恰对帘钩。
人面不知何处，绿波依旧东流。
```

```poem
清平乐·金风细细

金风细细。叶叶梧桐坠。
绿酒初尝人易醉。一枕小窗浓睡。

紫薇朱槿花残。斜阳却照阑干。
双燕欲归时节，银屏昨夜微寒。
```

```poem
木兰花·燕鸿过后莺归去

燕鸿过后莺归去，细算浮生千万绪。
长于春梦几多时？散似秋云无觅处。

闻琴解佩神仙侣，挽断罗衣留不住。
劝君莫作独醒人，烂醉花间应有数。
```

```poem
木兰花·池塘水绿风微暖

池塘水绿风微暖，记得玉真初见面。
重头歌韵响琤琮，入破舞腰红乱旋。

玉钩阑下香阶畔，醉后不知斜日晚。
当时共我赏花人，点检如今无一半。
```

```poem
玉楼春·春恨

绿杨芳草长亭路。年少抛人容易去。
楼头残梦五更钟，花底离愁三月雨。

无情不似多情苦。一寸还成千万缕。
天涯地角有穷时，只有相思无尽处。
```

```poem
寓意

油壁香车不再逢，峡云无迹任西东。
梨花院落溶溶月，柳絮池塘淡淡风。
几日寂寥伤酒后，一番萧索禁烟中。
鱼书欲寄何由达，水远山长处处同。
```

### 秦观

```poem
春日

一夕轻雷落万丝，霁光浮瓦碧参差。
有情芍药含春泪，无力蔷薇卧晓枝。
```

```poem
鹊桥仙·纤云弄巧

纤云弄巧，飞星传恨，银汉迢迢暗度。
金风玉露一相逢，便胜却人间无数。

柔情似水，佳期如梦，忍顾鹊桥归路！
两情若是久长时，又岂在朝朝暮暮。
```

```poem
浣溪沙·漠漠轻寒上小楼

漠漠轻寒上小楼，晓阴无赖似穷秋。淡烟流水画屏幽。

自在飞花轻似梦，无边丝雨细如愁。宝帘闲挂小银钩。
```

```poem
踏莎行·郴州旅舍

雾失楼台，月迷津渡。桃源望断无寻处。
可堪孤馆闭春寒，杜鹃声里斜阳暮。

驿寄梅花，鱼传尺素。砌成此恨无重数。
郴江幸自绕郴山，为谁流下潇湘去。
```

```poem
行香子·树绕村庄

树绕村庄，水满陂塘。倚东风，豪兴徜徉。
小园几许，收尽春光。有桃花红，李花白，菜花黄。

远远围墙，隐隐茅堂。飏青旗，流水桥旁。
偶然乘兴，步过东冈。正莺儿啼，燕儿舞，蝶儿忙。
```

```poem
江城子·西城杨柳弄春柔

西城杨柳弄春柔，动离忧，泪难收。
犹记多情、曾为系归舟。碧野朱桥当日事，人不见，水空流。

韶华不为少年留，恨悠悠，几时休？
飞絮落花时候、一登楼。便作春江都是泪，流不尽，许多愁。
```

```poem
满庭芳·山抹微云

山抹微云，天连衰草，画角声断谯门。暂停征棹，聊共引离尊。
多少蓬莱旧事，空回首、烟霭纷纷。斜阳外，寒鸦万点，流水绕孤村。

销魂当此际，香囊暗解，罗带轻分。谩赢得、青楼薄幸名存。
此去何时见也？襟袖上、空惹啼痕。伤情处，高城望断，灯火已黄昏。
```

```poem
八六子·倚危亭

倚危亭。恨如芳草，萋萋刬尽还生。
念柳外青骢别后，水边红袂分时，怆然暗惊。

无端天与娉婷。夜月一帘幽梦，春风十里柔情。
怎奈向、欢娱渐随流水，素弦声断，翠绡香减，那堪片片飞花弄晚，蒙蒙残雨笼晴。
正销凝。黄鹂又啼数声。
```

```poem
如梦令·莺嘴啄花红溜

莺嘴啄花红溜，燕尾点波绿皱。
指冷玉笙寒，吹彻小梅春透。依旧，依旧，人与绿杨俱瘦。
```

```poem
点绛唇·桃源

醉漾轻舟，信流引到花深处。尘缘相误，无计花间住。
烟水茫茫，千里斜阳暮。山无数，乱红如雨。不记来时路。
```

```poem
望海潮·梅英疏淡

梅英疏淡，冰澌溶泄，东风暗换年华。
金谷俊游，铜驼巷陌，新晴细履平沙。
长记误随车。正絮翻蝶舞，芳思交加。
柳下桃蹊，乱分春色到人家。

西园夜饮鸣笳。有华灯碍月，飞盖妨花。
兰苑未空，行人渐老，重来是事堪嗟。
烟暝酒旗斜。但倚楼极目，时见栖鸦。
无奈归心，暗随流水到天涯。
```

```poem
减字木兰花·天涯旧恨

天涯旧恨，独自凄凉人不问。欲见回肠，断尽金炉小篆香。
黛蛾长敛，任是春风吹不展。困倚危楼，过尽飞鸿字字愁。
```

```poem
千秋岁·水边沙外

水边沙外。城郭春寒退。
花影乱，莺声碎。
飘零疏酒盏，离别宽衣带。
人不见，碧云暮合空相对。

忆昔西池会。鹓鹭同飞盖。
携手处，今谁在。
日边清梦断，镜里朱颜改。
春去也，飞红万点愁如海。
```

### 晏几道

```poem
临江仙·梦后楼台高锁

梦后楼台高锁，酒醒帘幕低垂。
去年春恨却来时。落花人独立，微雨燕双飞。

记得小蘋初见，两重心字罗衣。
琵琶弦上说相思。当时明月在，曾照彩云归。
```

```poem
鹧鸪天·彩袖殷勤捧玉钟

彩袖殷勤捧玉钟，当年拚却醉颜红。
舞低杨柳楼心月，歌尽桃花扇底风。

从别后，忆相逢，几回魂梦与君同。
今宵剩把银釭照，犹恐相逢是梦中。
```

```poem
清平乐·留人不住

留人不住，醉解兰舟去。
一棹碧涛春水路，过尽晓莺啼处。

渡头杨柳青青，枝枝叶叶离情。
此后锦书休寄，画楼云雨无凭。
```

```poem
蝶恋花·梦入江南烟水路

梦入江南烟水路，行尽江南，不与离人遇。
睡里消魂无说处，觉来惆怅消魂误。

欲尽此情书尺素，浮雁沉鱼，终了无凭据。
倚缓弦歌别绪，断肠移破秦筝柱。
```

```poem
菩萨蛮·哀筝一弄湘江曲

哀筝一弄湘江曲，声声写尽湘波绿。
纤指十三弦，细将幽恨传。

当筵秋水慢，玉柱斜飞雁。
弹到断肠时，春山眉黛低。
```

### 周邦彦

```poem
苏幕遮·燎沉香

燎沉香，消溽暑。
鸟雀呼晴，侵晓窥檐语。
叶上初阳干宿雨，水面清圆，一一风荷举。

故乡遥，何日去？
家住吴门，久作长安旅。
五月渔郎相忆否？小楫轻舟，梦入芙蓉浦。
```

```poem
兰陵王·柳

柳阴直，烟里丝丝弄碧。
隋堤上、曾见几番，拂水飘绵送行色。
登临望故国，谁识、京华倦客？
长亭路，年去岁来，应折柔条过千尺。

闲寻旧踪迹，又酒趁哀弦，灯照离席。
梨花榆火催寒食。
愁一箭风快，半篙波暖，回头迢递便数驿，望人在天北。

凄恻，恨堆积！
渐别浦萦回，津堠岑寂，斜阳冉冉春无极。
念月榭携手，露桥闻笛。
沉思前事，似梦里，泪暗滴。
```

```poem
少年游·并刀如水

并刀如水，吴盐胜雪，纤手破新橙。
锦幄初温，兽烟不断，相对坐调笙。

低声问：向谁行宿？城上已三更。
马滑霜浓，不如休去，直是少人行！
```

```poem
六丑·蔷薇谢后作


正单衣试酒，怅客里、光阴虚掷。
愿春暂留，春归如过翼。一去无迹。
为问花何在，夜来风雨，葬楚宫倾国。
钗钿堕处遗香泽。乱点桃蹊，轻翻柳陌。
多情为谁追惜。但蜂媒蝶使，时叩窗隔。

东园岑寂。渐蒙笼暗碧。
静绕珍丛底，成叹息。
长条故惹行客。似牵衣待话，别情无极。
残英小、强簪巾帻。终不似一朵，钗头颤袅，向人欹侧。
漂流处、莫趁潮汐。恐断红、尚有相思字，何由见得。
```

```poem
满庭芳·夏日溧水无想山作

风老莺雏，雨肥梅子，午阴嘉树清圆。
地卑山近，衣润费炉烟。
人静乌鸢自乐，小桥外、新绿溅溅。
凭阑久，黄芦苦竹，拟泛九江船。

年年。如社燕，飘流瀚海，来寄修椽。
且莫思身外，长近尊前。
憔悴江南倦客，不堪听、急管繁弦。
歌筵畔，先安簟枕，容我醉时眠。
```

### 杨万里

```poem
宿新市徐公店

篱落疏疏一径深，树头新绿未成阴。
儿童急走追黄蝶，飞入菜花无处寻。
```

```poem
闲居初夏午睡起·其一

梅子留酸软齿牙，芭蕉分绿与窗纱。
日长睡起无情思，闲看儿童捉柳花。
```

```poem
稚子弄冰

稚子金盆脱晓冰，彩丝穿取当银钲(zhēng)。(银钲 一作：银铮)
敲成玉磬穿林响，忽作玻璃碎地声
```

```poem
八月十二日夜诚斋望月

才近中秋月已清，鸦青幕挂一团冰。
忽然觉得今宵月，元不黏天独自行。
```

### 贺铸

```poem
踏莎行

杨柳回塘，鸳鸯别浦。
绿萍涨断莲舟路。
断无蜂蝶慕幽香，红衣脱尽芳心苦。

返照迎潮，行云带雨。
依依似与骚人语。
当年不肯嫁春风，无端却被秋风误。
```

```poem
鹧鸪天·重过阊门万事非

重过阊门万事非。同来何事不同归。
梧桐半死清霜后，头白鸳鸯失伴飞。

原上草，露初晞。旧栖新垅两依依。
空床卧听南窗雨，谁复挑灯夜补衣。
```

```poem
青玉案·凌波不过横塘路

凌波不过横塘路，但目送、芳尘去。
锦瑟华年谁与度？月桥花院，琐窗朱户，只有春知处。

飞云冉冉蘅皋暮，彩笔新题断肠句。
试问闲情都几许？一川烟草，满城风絮，梅子黄时雨。
```

### 蒋捷

```poem
一剪梅·舟过吴江

一片春愁待酒浇。
江上舟摇，楼上帘招。
秋娘渡与泰娘桥，风又飘飘，雨又萧萧。

何日归家洗客袍？
银字笙调，心字香烧。
流光容易把人抛，红了樱桃，绿了芭蕉。
```

```poem
梅花引·荆溪阻雪

白鸥问我泊孤舟，是身留，是心留？
心若留时，何事锁眉头？
风拍小帘灯晕舞，对闲影，冷清清，忆旧游。

旧游旧游今在否？花外楼，柳下舟。
梦也梦也，梦不到，寒水空流。漠漠黄云，湿透木棉裘。
都道无人愁似我，今夜雪，有梅花，似我愁。
```

### 黄庭坚

```poem
登快阁

痴儿了却公家事，快阁东西倚晚晴。
落木千山天远大，澄江一道月分明。
朱弦已为佳人绝，青眼聊因美酒横。
万里归船弄长笛，此心吾与白鸥盟。
```

```poem
寄黄几复

我居北海君南海，寄雁传书谢不能。
桃李春风一杯酒，江湖夜雨十年灯。
持家但有四立壁，治病不蕲三折肱。
想见读书头已白，隔溪猿哭瘴溪藤。
```

```poem
唐多令·芦叶满汀洲

芦叶满汀洲，寒沙带浅流。
二十年重过南楼。
柳下系船犹未稳，能几日，又中秋。

黄鹤断矶头，故人今在否？
旧江山浑是新愁。
欲买桂花同载酒，终不似，少年游。
```

```poem
清平乐·春归何处

春归何处？寂寞无行路。
若有人知春去处，唤取归来同住。

春无踪迹谁知？除非问取黄鹂。
百啭无人能解，因风飞过蔷薇。
```

```poem
大暑水阁听晋卿家昭华吹笛

蕲竹能吟水底龙，玉人应在月明中。
何时为洗秋空热，散作霜天落叶风。
```

```poem
诉衷情

小桃灼灼柳鬖(sān)鬖，春色满江南。
雨晴风暖烟淡，天气正醺酣。

山泼黛，水挼(ruó)蓝，翠相搀。
歌楼酒旆(pèi)，故故招人，权典青衫。
```

```poem
竹枝词二首·其一

浮云一百八盘萦，落日四十八渡明。
鬼门关外莫言远，四海一家皆弟兄。
```

```poem
诉衷情·一波才动万波随

戎州登临胜景，未尝不歌渔父家风，以谢江山。
门生请问：先生家风如何？为拟金华道人作此章。

一波才动万波随，蓑笠一钩丝。
金鳞正在深处，千尺也须垂。

吞又吐，信还疑，上钩迟。
水寒江静，满目青山，载月明归。
```

### 陈与义

```poem
临江仙·夜登小阁忆洛中旧游

忆昔午桥桥上饮，坐中多是豪英。
长沟流月去无声。杏花疏影里，吹笛到天明。

二十余年如一梦，此身虽在堪惊。
闲登小阁看新晴。古今多少事，渔唱起三更。
```

```poem
临江仙·高咏楚词酬午日

高咏楚词酬午日，天涯节序匆匆。
榴花不似舞裙红。无人知此意，歌罢满帘风。

万事一身伤老矣，戎葵凝笑墙东。
酒杯深浅去年同。试浇桥下水，今夕到湘中。
```

```poem
虞美人·扁舟三日秋塘路

余甲寅岁自春官出守湖州。秋杪，道中荷花无复存者。乙卯岁，自琐闼以病得请奉祠，卜居青墩镇。立秋后三日行。舟之前后如朝霞相映，望之不断也。以长短句记之。

扁舟三日秋塘路，平度荷花去。
病夫因病得来游，更值满川微雨洗新秋。

去年长恨拏舟晚，空见残荷满。
今年何以报君恩，一路繁花相送过青墩。
```

```poem
怀天经智老因访之

今年二月冻初融，睡起苕溪绿向东。
客子光阴诗卷里，杏花消息雨声中。
西庵禅伯还多病，北栅儒先只固穷。
忽忆轻舟寻二子，纶巾鹤氅试春风。
```

```poem
雨

萧萧十日雨，稳送祝融归。
燕子经年梦，梧桐昨暮非。
一凉恩到骨，四壁事多违。
衮衮繁华地，西风吹客衣。
```

```poem
试院书怀

细读平安字，愁边失岁华。
疏疏一帘雨，淡淡满枝花。
投老诗成癖，经春梦到家。
茫然十年事，倚杖数栖鸦。
```

### 罗隐

```poem
自遣

得即高歌失即休，多愁多恨亦悠悠。
今朝有酒今朝醉，明日愁来明日愁。
```

### 岳飞

```poem
小重山·昨夜寒蛩不住鸣

昨夜寒蛩不住鸣。
惊回千里梦，已三更。
起来独自绕阶行。人悄悄，帘外月胧明。

白首为功名。
旧山松竹老，阻归程。
欲将心事付瑶琴。知音少，弦断有谁听？
```

### 范成大

```poem
车遥遥篇

车遥遥，马憧憧。
君游东山东复东，安得奋飞逐西风。
愿我如星君如月，夜夜流光相皎洁。
月暂晦，星常明。
留明待月复，三五共盈盈。
```

### 许浑

```poem
咸阳城西楼晚眺

一上高城万里愁，蒹葭杨柳似汀洲。
溪云初起日沉阁，山雨欲来风满楼。
鸟下绿芜秦苑夕，蝉鸣黄叶汉宫秋。
行人莫问当年事，故国东来渭水流。
```

### 林逋

```poem
山园小梅

众芳摇落独暄妍，占尽风情向小园。
疏影横斜水清浅，暗香浮动月黄昏。
霜禽欲下先偷眼，粉蝶如知合断魂。
幸有微吟可相狎，不须檀板共金樽。
```

### 林升

```poem
题临安邸

山外青山楼外楼，西湖歌舞几时休？
暖风熏得游人醉，直把杭州作汴州。
```

### 叶绍翁

```poem
夜书所见

萧萧梧叶送寒声，江上秋风动客情。
知有儿童挑促织，夜深篱落一灯明。
```

### 叶清臣

```poem
贺圣朝·留别

满斟绿醑留君住。莫匆匆归去。三分春色二分愁，更一分风雨。

花开花谢、都来几许。且高歌休诉。不知来岁牡丹时，再相逢何处。
```

### 叶采

```poem
暮春即事

双双瓦雀行书案，点点杨花入砚池。
闲坐小窗读周易，不知春去几多时。
```

### 王应麟

```poem
人之初

人之初，性本善。
性相近，习相远。
苟不教，性乃迁。
教之道，贵以专。

子不学，非所宜。
幼不学，老何为。
玉不琢，不成器。
人不学，不知义。
```

### 张孝祥

```poem
西江月·阻风三峰下

满载一船秋色，平铺十里湖光。
波神留我看斜阳，放起鳞鳞细浪。

明日风回更好，今宵露宿何妨。
水晶宫里奏霓裳，准拟岳阳楼上。
```

```poem
念奴娇·过洞庭
张孝祥 〔宋代〕

洞庭青草，近中秋，更无一点风色。
玉鉴琼田三万顷，着我扁舟一叶。
素月分辉，明河共影，表里俱澄澈。
悠然心会，妙处难与君说。(着 同：著；玉鉴 一作：玉界)

应念岭海经年，孤光自照，肝肺皆冰雪。
短发萧骚襟袖冷，稳泛沧浪空阔。
尽挹西江，细斟北斗，万象为宾客。
扣舷独啸，不知今夕何夕！(肝肺 一作：肝胆；沧浪 一作：沧冥；尽挹 一作：尽吸；岭海 一作：岭表)
```

```poem
西江月·问讯湖边春色

问讯湖边春色，重来又是三年。
东风吹我过湖船，杨柳丝丝拂面。

世路如今已惯，此心到处悠然。
寒光亭下水如天，飞起沙鸥一片。
```

### 吴淑姬

```poem
长相思令

烟霏霏，雪霏霏。
雪向梅花枝上堆，春从何处回？

醉眼开，睡眼开。
疏影横斜安在哉？从教塞管催。
```

### 赵长卿

```poem
南歌子（道中直重九）

此日知何日，他乡忆故乡。
乱山深处过重阳，走马吹花无复、少年狂。

黄菊擎枝重，红茱湿路香。
扁舟随雁过潇湘，遥想莱庭应恨、不同觞。
```

### 朱敦儒

```poem
西江月

世事短如春梦，人情薄似秋云。
不须计较苦劳心，万事原来有命。

幸遇三杯酒好，况逢一朵花新。
片时欢笑且相亲，明日阴晴未定。
```

```poem
相见欢·金陵城上西楼

金陵城上西楼，倚清秋。
万里夕阳垂地大江流。

中原乱，簪缨散，几时收？
试倩悲风吹泪过扬州。
```

### 戴复古

```poem
初夏游张园

乳鸭池塘水浅深，熟梅天气半阴晴。
东园载酒西园醉，摘尽枇杷一树金。
```

```poem
淮村兵后

小桃无主自开花，烟草茫茫带晚鸦。
几处败垣围故井，向来一一是人家。
```

```poem
江村晚眺

江头落日照平沙，潮退渔船阁岸斜。
白鸟一双临水立，见人惊起入芦花。
```

### 刘克庄

```poem
卜算子·片片蝶衣轻

片片蝶衣轻，点点猩红小。道是天公不惜花，百种千般巧。
朝见树头繁，暮见枝头少。道是天公果惜花，雨洗风吹了
```

```poem
贺新郎·九日

湛湛长空黑。更那堪、斜风细雨，乱愁如织。
老眼平生空四海，赖有高楼百尺。
看浩荡、千崖秋色。
白发书生神州泪，尽凄凉、不向牛山滴。
追往事，去无迹。

少年自负凌云笔。到而今、春华落尽，满怀萧瑟。
常恨世人新意少，爱说南朝狂客。
把破帽、年年拈出。
若对黄花孤负酒，怕黄花、也笑人岑寂。
鸿北去，日西匿。
```

### 张先

```poem
天仙子·水调数声持酒听

时为嘉禾小倅，以病眠，不赴府会。

水调数声持酒听，午醉醒来愁未醒。
送春春去几时回？临晚镜，伤流景，往事后期空记省。

沙上并禽池上暝，云破月来花弄影。
重重帘幕密遮灯，风不定，人初静，明日落红应满径。
```

```poem
醉垂鞭·双蝶绣罗裙

双蝶绣罗裙。东池宴。初相见。
朱粉不深匀。闲花淡淡春。

细看诸处好。人人道。柳腰身。
昨日乱山昏。来时衣上云。
```

```poem
一丛花令·伤高怀远几时穷

伤高怀远几时穷？无物似情浓。
离愁正引千丝乱，更东陌、飞絮蒙蒙。
嘶骑渐遥，征尘不断，何处认郎踪。

双鸳池沼水溶溶，南北小桡通。
梯横画阁黄昏后，又还是、斜月帘栊。
沉恨细思，不如桃杏，犹解嫁东风。
```

```poem
千秋岁·数声鶗鴂

数声鶗(tí)鴂(jué)，又报芳菲歇。
惜春更把残红折。
雨轻风色暴，梅子青时节。
永丰柳，无人尽日飞花雪。

莫把幺弦拨，怨极弦能说。
天不老，情难绝。
心似双丝网，中有千千结。
夜过也，东窗未白凝残月。
```

```poem
诉衷情·花前月下暂相逢

花前月下暂相逢。苦恨阻从容。
何况酒醒梦断，花谢月朦胧。

花不尽，月无穷。两心同。
此时愿作，杨柳千丝，绊惹春风。
```

```poem
青门引·春思

乍暖还轻冷。风雨晚来方定。
庭轩寂寞近清明，残花中酒，又是去年病。

楼头画角风吹醒。入夜重门静。
那堪更被明月，隔墙送过秋千影。
```

```poem
系裙腰·般涉调

惜霜蟾照夜云天。朦胧影、画勾阑。
人情纵似长情月，算一年年。又能得、几番圆。

欲寄西江题叶字，流不到、五亭前。
东池始有荷新绿，尚小如钱。问何日藕、几时莲。
```

```poem
江南柳·隋堤远

隋堤远，波急路尘轻。
今古柳桥多送别，见人分袂亦愁生。何况自关情。

斜照后，新月上西城。
城上楼高重倚望，愿身能似月亭亭，千里伴君行。
```

### 黄巢

```poem
题菊花

飒飒西风满院栽，蕊寒香冷蝶难来。
他年我若为青帝，报与桃花一处开。
```

### 高蟾

```poem
金陵晚望

曾伴浮云归晚翠，犹陪落日泛秋声。
世间无限丹青手，一片伤心画不成。
```

### 高翥

```poem
清明日对酒

南北山头多墓田，清明祭扫各纷然。
纸灰飞作白蝴蝶，泪血染成红杜鹃。
日落狐狸眠冢上，夜归儿女笑灯前。
人生有酒须当醉，一滴何曾到九泉。
```

### 曹豳

```poem
春暮

门外无人问落花，绿阴冉冉遍天涯。
林莺啼到无声处，青草池塘独听蛙。
```

### 曹松

```poem
己亥岁感事

泽国江山入战图，生民何计乐樵苏。
凭君莫话封侯事，一将功成万骨枯。
```

### 刘攽

```poem
雨后池上

一雨池塘水面平，淡磨明镜照檐楹。
东风忽起垂杨舞，更作荷心万点声。
```

### 宋祁

```poem
玉楼春·春景

东城渐觉风光好，縠皱波纹迎客棹。
绿杨烟外晓寒轻，红杏枝头春意闹。
浮生长恨欢娱少，肯爱千金轻一笑。
为君持酒劝斜阳，且向花间留晚照。
```

### 曾几

```poem
三衢道中

梅子黄时日日晴，小溪泛尽却山行。
绿阴不减来时路，添得黄鹂四五声。
```

### 卢钺

```poem
雪梅

梅雪争春未肯降，骚人阁笔费评章。
梅须逊雪三分白，雪却输梅一段香。
```

### 雷震

```poem
村晚

草满池塘水满陂(bēi)，山衔落日浸寒漪。
牧童归去横牛背，短笛无腔信口吹。
```

### 翁卷

```poem
乡村四月

绿遍山原白满川，子规声里雨如烟。
乡村四月闲人少，才了蚕桑又插田。
```

### 汪藻

```poem
春日

一春略无十日晴，处处浮云将雨行。
野田春水碧于镜，人影渡傍鸥不惊。
桃花嫣然出篱笑，似开未开最有情。
茅茨烟暝客衣湿，破梦午鸡啼一声。
```

### 王雱

```poem
眼儿媚

杨柳丝丝弄轻柔，烟缕织成愁。
海棠未雨，梨花先雪，一半春休。

而今往事难重省，归梦绕秦楼。
相思只在，丁香枝上，豆蔻梢头。
```

### 王淇

```poem
梅

不受尘埃半点侵，竹篱茅舍自甘心。
只因误识林和靖，惹得诗人说到今。
```

### 王禹偁

```poem
村行

马穿山径菊初黄，信马悠悠野兴长。
万壑有声含晚籁，数峰无语立斜阳。
棠梨叶落胭脂色，荞麦花开白雪香。
何事吟余忽惆怅，村桥原树似吾乡。
```

### 徐照

```poem
自君之出矣

自君之出矣，懒妆眉黛浓。
愁心如屋漏，点点不移踪。
```

### 周弼

```poem
夜深

虚堂人静不闻更，独坐书床对夜灯。
门外不知春雪霁，半峰残月一溪冰。
```

### 蔡确

```poem
悼侍儿

鹦鹉言犹在，琵琶事已非。
伤心瘴江水，同渡不同归。
```

```poem
夏日登车盖亭

纸屏石枕竹方床，手倦抛书午梦长。
睡起莞然成独笑，数声渔笛在沧浪。
```

```poem
夏日登车盖亭

纸屏石枕竹方床，手倦抛书午梦长。
睡起莞然成独笑，数声渔笛在沧浪（láng）。
```

### 舒亶

```poem
浣溪沙（劝酒）

雨洗秋空斜日红。青葱瑶辔玉玲珑。好风吹起□江东。
且尽红裙歌一曲，莫辞白酒饮千钟。人生半在别离中。
```

```poem
虞美人·寄公度

芙蓉落尽天涵水，日暮沧波起。
背飞双燕贴云寒，独向小楼东畔、倚阑看。

浮生只合尊前老，雪满长安道。
故人早晚上高台，赠我江南春色、一枝梅。
```

### 谢直

```poem
卜算子·赠妓

双桨浪花平，夹岸青山锁。
你自归家我自归，说着如何过。

我断不思量，你莫思量我。
将你从前与我心，付与他人可。
```

### 谢逸

```poem
江神子

杏花村馆酒旗风。水溶溶，飏残红。
野渡舟横，杨柳绿阴浓。望断江南山色远，人不见，草连空。

夕阳楼外晚烟笼。粉香融，淡眉峰。
记得年时，相见画屏中。只有关山今夜月，千里外，素光同。
```

### 朱服

```poem
渔家傲·小雨纤纤风细细

小雨纤纤风细细，万家杨柳青烟里。
恋树湿花飞不起，愁无比，和春付与东流水。

九十光阴能有几？金龟解尽留无计。
寄语东阳沽酒市，拚一醉，而今乐事他年泪。
```

### 梅尧臣

```poem
鲁山山行

适与野情惬，千山高复低。
好峰随处改，幽径独行迷。
霜落熊升树，林空鹿饮溪。
人家在何许？云外一声鸡。
```

```poem
苏幕遮·草

露堤平，烟墅杳。乱碧萋萋，雨后江天晓。
独有庾郎年最少。窣地春袍，嫩色宜相照。

接长亭，迷远道。堪怨王孙，不记归期早。
落尽梨花春又了。满地残阳，翠色和烟老。
```

### 李弥逊

```poem
春日即事

小雨丝丝欲网春，落花狼藉近黄昏。
车尘不到张罗地，宿鸟声中自掩门。
```

### 释志璇

```poem
偈五首·其四

声色头上睡眠，虎狼群里安禅。
荆棘林内翻身，雪刃丛中游戏。
竹影扫阶尘不动，月穿潭底水无痕。
```

### 释守珣

```poem
颂古四十首 其二十九

终日看天不举头，桃花烂熳始抬眸。
饶君便有遮天网，透得牢关即便休。
```

### 释惠崇

```poem
访杨云卿淮上别墅

地近得频到，相携向野亭。
河分冈势断，春入烧痕青。
望久人收钓，吟余鹤振翎。
不愁归路晚，明月上前汀。
```

### 慧开禅师

```poem
颂平常心是道

春有百花秋有月，夏有凉风冬有雪。
若无闲事挂心头，便是人间好时节。
```

### 徐君宝妻

```poem
满庭芳·汉上繁华

汉上繁华，江南人物，尚遗宣政风流。
绿窗朱户，十里烂银钩。
一旦刀兵齐举，旌旗拥、百万貔貅。
长驱入，歌楼舞榭，风卷落花愁。

清平三百载，典章文物，扫地俱休。
幸此身未北，犹客南州。
破鉴徐郎何在？空惆怅、相见无由。
从今后，断魂千里，夜夜岳阳楼。
```

### 白玉蟾

```poem
卧云

满室天香仙子家，一琴一剑一杯茶。
羽衣常带烟霞色，不惹人间桃李花。
```

### 黄公绍

```poem
青玉案

年年社日停针线。怎忍见、双飞燕。
今日江城春已半。一身犹在，乱山深处，寂寞溪桥畔。

春衫著破谁针线。点点行行泪痕满。
落日解鞍芳草岸。花无人戴，酒无人劝，醉也无人管。
```

### 李禺

```poem
两相思

枯眼望遥山隔水，往来曾见几心知？
壶空怕酌一杯酒，笔下难成和韵诗。
途路阻人离别久，讯音无雁寄回迟。
孤灯夜守长寥寂，夫忆妻兮父忆儿。
```

### 李彭老

```poem
清平乐

合欢扇子。扑蝶花阴里。半醉海棠扶不起。淡日秋千闲倚。

宝筝弹向谁听。一春能几番晴。帐底柳绵吹满，不教好梦分明。
```

### 章良能

```poem
小重山·柳暗花明春事深

柳暗花明春事深。小阑红芍药，已抽簪。
雨馀风软碎鸣禽。迟迟日，犹带一分阴。

往事莫沉吟。身闲时序好，且登临。
旧游无处不堪寻。无寻处，惟有少年心。
```

### 司马光

```poem
西江月·宝髻松松挽就

宝髻松松挽就，铅华淡淡妆成。
青烟翠雾罩轻盈，飞絮游丝无定。

相见争如不见，有情何似无情。
笙歌散后酒初醒，深院月斜人静。
```

### 赵佶

```poem
燕山亭·北行见杏花

裁剪冰绡，轻叠数重，淡著胭脂匀注。
新样靓妆，艳溢香融，羞杀蕊珠宫女。
易得凋零，更多少、无情风雨。愁苦。
闲院落凄凉，几番春暮。（闲院 一作：问院)

凭寄离恨重重，这双燕，何曾会人言语。
天遥地远，万水千山，知他故宫何处。
怎不思量，除梦里、有时曾去。
无据，和梦也新来不做。
```

### 张耒

```poem
赵飞燕

苦心膏沐不论赀，富贵人生各有时。
直使中流畏仙去，君王何啻似婴儿。
```

### 张炎

```poem
解连环·孤雁

楚江空晚。怅离群万里，恍然惊散。
自顾影、欲下寒塘，正沙净草枯，水平天远。写不成书，只寄得、相思一点。
料因循误了，残毡拥雪，故人心眼。

谁怜旅愁荏苒。谩长门夜悄，锦筝弹怨。
想伴侣、犹宿芦花，也曾念春前，去程应转。暮雨相呼，怕蓦地、玉关重见。
未羞他、双燕归来，画帘半卷。
```

### 仲殊

```poem
诉衷情·建康

钟山影里看楼台，江烟晚翠开。六朝旧时明月，清夜满秦淮。

寂寞处，两潮回。黯愁怀。汀花雨细，水树风闲，又是秋来。
```

### 晁端礼

```poem
绿头鸭·咏月

晚云收，淡天一片琉璃。烂银盘、来从海底，皓色千里澄辉。
莹无尘、素娥淡伫，静可数、丹桂参差。玉露初零，金风未凛，一年无似此佳时。
露坐久，疏萤时度，乌鹊正南飞。瑶台冷，栏干凭暖，欲下迟迟。

念佳人、音尘别后，对此应解相思。最关情、漏声正永，暗断肠、花影偷移。
料得来宵，清光未减，阴晴天气又争知。
共凝恋、如今别后，还是隔年期。人强健，清尊素影，长愿相随。
```

### 郑文宝

```poem
柳枝词

亭亭画舸系春潭，直到行人酒半酣。
不管烟波与风雨，载将离恨过江南。
```

### 柳开

```poem
塞上

鸣骹直上一千尺，天静无风声更干。
碧眼胡儿三百骑，尽提金勒向云看。
```

### 魏野

```poem
寻隐者不遇

寻真误入蓬莱岛，香风不动松花老。
采芝何处未归来，白云遍地无人扫。
```

```poem
书逸人俞太中屋壁

达人轻禄位，居处傍林泉。
洗砚鱼吞墨，烹茶鹤避烟。
娴惟歌圣代，老不恨流年。
静想闲来者，还应我最偏。
```

### 寇准

```poem
书河上亭壁

岸阔樯稀波渺茫，独凭危槛思何长。
萧萧远树疏林外，一半秋山带夕阳。
```

```poem
春日登楼怀归

高楼聊引望，杳杳一川平。
野水无人渡，孤舟尽日横。
荒村生断霭，古寺语流莺。
旧业遥清渭，沉思x`忽自惊。
```

### 徐铉

```poem
抛毯乐辞二首


歌舞送飞毬，金觥碧玉筹。
管弦桃李月，帘幕凤凰楼。
一笑千场醉，浮生任白头。
```

### 谢枋得

```poem
武夷山中

十年无梦得还家，独立青峰野水涯。
天地寂寥山雨歇，几生修得到梅花？
```

### 方惟深

```poem
谒荆公不遇

春江渺渺抱樯流，烟草茸茸一片愁。
吹尽柳花人不见，春旗催日下城头。
```

```poem
舟下建溪

客航收浦月黄昏，野店无灯欲闭门。
倒出岸沙枫半死，系舟犹有去年痕。
```

## 元代

### 马致远

```poem
寿阳曲·江天暮雪

天将暮，雪乱舞，半梅花半飘柳絮。
江上晚来堪画处，钓鱼人一蓑归去。
```

### 白朴

```poem
天净沙·秋

孤村落日残霞，轻烟老树寒鸦，一点飞鸿影下。
青山绿水，白草红叶黄花。
```

```poem
沉醉东风·渔夫

黄芦岸白蘋渡口，绿柳堤红蓼滩头。
虽无刎颈交，却有忘机友，点秋江白鹭沙鸥。
傲杀人间万户侯，不识字烟波钓叟。
```

### 梁曾

```poem
木兰花慢·西湖送春

问花花不语，为谁落，为谁开。
算春色三分，半随流水，半入尘埃。
人生能几欢笑，但相逢、尊酒莫相催。
千古幕天席地，一春翠绕珠围。

彩云回首暗高台。烟树渺吟怀。
拚一醉留春，留春不住，醉里春归。
西楼半帘斜日，怪衔春、燕子却飞来。
一枕青楼好梦，又教风雨惊回。
```

### 张可久

```poem
人月圆·山中书事

兴亡千古繁华梦，诗眼倦天涯。
孔林乔木，吴宫蔓草，楚庙寒鸦。
数间茅舍，藏书万卷，投老村家。
山中何事？松花酿酒，春水煎茶。
```

```poem
卖花声·怀古

阿房舞殿翻罗袖，金谷名园起玉楼，隋堤古柳缆龙舟。
不堪回首，东风还又，野花开暮春时候。

美人自刎乌江岸，战火曾烧赤壁山，将军空老玉门关。
伤心秦汉，生民涂炭，读书人一声长叹。
```

```poem
人月圆·会稽怀古

林深藏却云门寺，回首若耶溪。
苎萝人去，蓬莱山在，老树荒碑。
神仙何处，烧丹傍井，试墨临池。
荷花十里，清风鉴水，明月天衣。
```

### 张鸣善

```poem
普天乐·咏世

洛阳花，梁园月，好花须买，皓月须赊。
花倚栏干看烂熳开，月曾把酒问团圆夜。
月有盈亏花有开谢，想人生最苦离别。
花谢了三春近也，月缺了中秋到也，人去了何日来也？
```

### 朱庭玉

```poem
天净沙·秋

庭前落尽梧桐，水边开彻芙蓉，解与诗人意同。
辞柯霜叶，飞来就我题红。
```

### 王冕

```poem
白梅

冰雪林中著此身，不同桃李混芳尘。
忽然一夜清香发，散作乾坤万里春。
```

### 徐再思

```poem
双调·蟾宫曲·春情

平生不会相思，才会相思，便害相思。
身似浮云，心如飞絮，气若游丝。
空一缕余香在此，盼千金游子何之。
证候来时，正是何时？灯半昏时，月半明时。
```

```poem
水仙子·夜雨

一声梧叶一声秋，一点芭蕉一点愁，三更归梦三更后。
落灯花，棋未收，叹新丰逆旅淹留。
枕上十年事，江南二老忧，都到心头。
```

### 徐贲

```poem
写意

看山看水独坐，听风听雨高眠。
客去客来日日，花开花落年年。
```

### 周德清

```poem
塞鸿秋·浔阳即景

长江万里白如练，淮山数点青如淀。
江帆几片疾如箭，山泉千尺飞如电。
晚云都变露，新月初学扇。塞鸿一字来如线
```

### 王实甫

```poem
十二月过尧民歌·别情

自别后遥山隐隐，更那堪远水粼粼。
见杨柳飞绵滚滚，对桃花醉脸醺醺。
透内阁香风阵阵，掩重门暮雨纷纷。
怕黄昏忽地又黄昏，不销魂怎地不销魂。
新啼痕压旧啼痕，断肠人忆断肠人。
今春香肌瘦几分？缕带宽三寸。
```

### 乔吉

```poem
惜芳春·秋望

千山落叶岩岩瘦，百尺危阑寸寸愁。
有人独倚晚妆楼。楼外柳，眉暗不禁秋。
```

### 虞集

```poem
风入松·寄柯敬仲

画堂红袖倚清酣，华发不胜簪。
几回晚直金銮殿，东风软、花里停骖。
书诏许传宫烛，轻罗初试朝衫。

御沟冰泮水挼蓝。飞燕语呢喃。
重重帘幕寒犹在，凭谁寄、银字泥缄。
报道先生归也，杏花春雨江南。
```

### 陈天锡 

```poem
野梅

舍南舍北雪独存，山外斜阳不到门。
一夜冷香清入梦，野梅千树月明村。
```



## 金朝

### 元好问

```poem
同儿辈赋未开海棠

枝间新绿一重重， 小蕾深藏数点红。
爱惜芳心莫轻吐， 且教桃李闹春风。
```

```poem
摸鱼儿·雁丘词

乙丑岁赴试并州，道逢捕雁者云：“今旦获一雁，杀之矣。其脱网者悲鸣不能去，竟自投于地而死。”予因买得之，葬之汾水之上，垒石为识，号曰“雁丘”。同行者多为赋诗，予亦有《雁丘词》。旧所作无宫商，今改定之。

问世间，情是何物，直教生死相许？
天南地北双飞客，老翅几回寒暑。
欢乐趣，离别苦，就中更有痴儿女。
君应有语：渺万里层云，千山暮雪，只影向谁去？

横汾路，寂寞当年箫鼓，荒烟依旧平楚。
招魂楚些何嗟及，山鬼暗啼风雨。
天也妒，未信与，莺儿燕子俱黄土。
千秋万古，为留待骚人，狂歌痛饮，来访雁丘处。
```

```poem
颍亭留别

故人重分携，临流驻归驾。
乾坤展清眺，万景若相借。
北风三日雪，太素秉元化。
九山郁峥嵘，了不受陵跨。
寒波澹澹起，白鸟悠悠下。
怀归人自急，物态本闲暇。
壶觞负吟啸，尘土足悲咤。
回首亭中人，平林淡如画。
```

```poem
鹧鸪天·候馆灯昏雨送凉

候馆灯昏雨送凉，小楼人静月侵床。
多情却被无情恼，今夜还如昨夜长。

金屋暖，玉炉香。春风都属富家郎。
西园何限相思树，辛苦花候海棠。
```

```poem
清平乐·离肠宛转

离肠宛转。瘦觉妆痕浅。
飞去飞来双语燕。消息知郎近远。

楼前小雨珊珊。海棠帘幕轻寒。
杜宇一声春去，树头无数青山。
```

```poem
点绛唇·长安中作

沙际春归，绿窗犹唱留春住。
问春何处，花落莺无语。

渺渺吟怀，漠漠烟中树。
西楼暮，一帘疏雨，梦里寻春去。
```

### 吴西逸

```poem
蟾宫曲·山间书事

系门前柳影兰舟，烟满吟蓑，风漾闲钩。
石上云生，山间树老，桥外霞收。

玩青史低头袖手，问红尘缄口回头。
醉月悠悠，漱石休休，水可陶情，花可融愁。
```

### 王庭筠

```poem
绝句

竹影和诗瘦，梅花入梦香。
可怜今夜月，不肯下西厢。
```

## 明代

### 杨慎

```poem
鹧鸪天·元宵后独酌

千点寒梅晓角中，一番春信画楼东。
收灯庭院迟迟月，落索秋千翦翦风。

鱼雁杳，水云重，异乡节序恨匆匆。
当歌幸有金陵子，翠斝清尊莫放空。
```

### 唐寅

```poem
画鸡

头上红冠不用裁，满身雪白走将来。
平生不敢轻言语，一叫千门万户开。
```

```poem
一剪梅·雨打梨花深闭门

雨打梨花深闭门，孤负青春，虚负青春。
赏心乐事共谁论？花下销魂，月下销魂。

愁聚眉峰尽日颦，千点啼痕，万点啼痕。
晓看天色暮看云，行也思君，坐也思君。
```

```poem
桃花庵歌

桃花坞里桃花庵，桃花庵里桃花仙。
桃花仙人种桃树，又折花枝当酒钱。
酒醒只在花前坐，酒醉还须花下眠。
花前花後日复日，酒醉酒醒年复年。
但愿老死花酒间，不愿鞠躬车马前。
车尘马足贵者趣，酒盏花枝贫者缘。
若将富贵比贫贱，一在平地一在天。
若将贫贱比车马，他得驱驰我得闲。
世人笑我忒风颠，我咲世人看不穿。
记得五陵豪杰墓，无酒无花锄作田。
弘治乙丑三月桃花庵主人唐寅（原版）

桃花坞里桃花庵，桃花庵里桃花仙。
桃花仙人种桃树，又摘桃花换酒钱。
酒醒只在花前坐，酒醉还来花下眠。
半醒半醉日复日，花落花开年复年。
但愿老死花酒间，不愿鞠躬车马前。
车尘马足富者趣，酒盏花枝贫者缘。
若将富贵比贫者，一在平地一在天。
若将贫贱比车马，他得驱驰我得闲。
别人笑我忒风颠，我笑他人看不穿。
不见五陵豪杰墓，无花无酒锄作田。（版本一）

桃花坞里桃花庵，桃花庵里桃花仙。
桃花仙人种桃树，又摘桃花换酒钱。
酒醒只来花下坐，酒醉还来花下眠。
半醒半醉日复日，花落花开年复年。
但愿老死花酒间，不愿鞠躬车马前。
车尘马足富者趣，酒盏花枝贫者缘。
若将富贵比贫贱，一在平地一在天。
若将花酒比车马，他得驱驰我得闲。
别人笑我忒风骚，我笑他人看不穿。
不见五陵豪杰墓，无酒无花锄作田。（版本二）
```

### 文征明

```poem
念奴娇·中秋对月

桂花浮玉，正月满天街，夜凉如洗。
风泛须眉并骨寒，人在水晶宫里。
蛟龙偃蹇，观阙嵯峨，缥缈笙歌沸。
霜华满地，欲跨彩云飞起。

记得去年今夕，酾酒溪亭，淡月云来去。
千里江山昨梦非，转眼秋光如许。
青雀西来，嫦娥报我，道佳期近矣。
寄言俦侣，莫负广寒沈醉。(沈醉 一作：沉醉)
```

### 徐渭

```poem
题葡萄图

半生落魄已成翁，独立书斋啸晚风。
笔底明珠无处卖，闲抛闲掷野藤中。
```

### 钱福

```poem
明日歌

明日复明日，明日何其多。
我生待明日，万事成蹉跎。
世人若被明日累，春去秋来老将至。(若 一作：苦)
朝看水东流，暮看日西坠。
百年明日能几何？请君听我明日歌。(版本一 钱鹤滩)

明日复明日，明日何其多！
日日待明日，万事成蹉跎。
世人皆被明日累，明日无穷老将至。
晨昏滚滚水东流，今古悠悠日西坠。
百年明日能几何？请君听我明日歌。(版本二 文嘉)
```

### 俞彦

```poem
长相思·折花枝

折花枝，恨花枝，准拟花开人共卮，开时人去时。

怕相思，已相思，轮到相思没处辞，眉间露一丝。
```

### 夏完淳

```poem
别云间

三年羁旅客，今日又南冠。
无限山河泪，谁言天地宽。
已知泉路近，欲别故乡难。
毅魄归来日，灵旗空际看。
```

### 归有光

```poem
项脊轩志

庭有枇杷树，吾妻死之年所手植也，今已亭亭如盖矣。
```

### 袁中道

```poem
夜泉

山白鸟忽鸣，石冷霜欲结。
流泉得月光，化为一溪雪。
```

### 罗贯中

```poem
大梦谁先觉

大梦谁先觉？平生我自知。
草堂春睡足，窗外日迟迟
```

### 道源

```poem
早梅

万树寒无色，南枝独有花。
香闻流水处，影落野人家。
```

## 清代

### 纳兰性德

```poem
木兰花·拟古决绝词柬友

人生若只如初见，何事秋风悲画扇。
等闲变却故人心，却道故人心易变。

骊山语罢清宵半，泪雨霖铃终不怨。
何如薄幸锦衣郎，比翼连枝当日愿。
```

```poem
长相思·山一程

山一程，水一程，身向榆关那畔行，夜深千帐灯。
风一更，雪一更，聒碎乡心梦不成，故园无此声。
```

```poem
画堂春·一生一代一双人

一生一代一双人，争教两处销魂。
相思相望不相亲，天为谁春？

浆向蓝桥易乞，药成碧海难奔。
若容相访饮牛津，相对忘贫。
```

```poem
浣溪沙

谁念西风独自凉，萧萧黄叶闭疏窗，沉思往事立斜阳。
被酒莫惊春睡重，赌书消得泼茶香，当时只道是寻常。
```

```poem
浣溪沙·残雪凝辉冷画屏

残雪凝辉冷画屏，落梅横笛已三更，更无人处月胧明。
我是人间惆怅客，知君何事泪纵横，断肠声里忆平生。
```

```poem
浣溪沙·身向云山那畔行

身向云山那畔行，北风吹断马嘶声，深秋远塞若为情！
一抹晚烟荒戍垒，半竿斜日旧关城。古今幽恨几时平！
```

```poem
浣溪沙·十八年来堕世间

十八年来堕世间，吹花嚼蕊弄冰弦。多情情寄阿谁边。
紫玉钗斜灯影背，红绵粉冷枕函偏。相看好处却无言。
```

```poem
蝶恋花·出塞

今古河山无定据。画角声中，牧马频来去。
满目荒凉谁可语？西风吹老丹枫树。

从前幽怨应无数。铁马金戈，青冢黄昏路。
一往情深深几许？深山夕照深秋雨。
```

```poem
蝶恋花·辛苦最怜天上月

辛苦最怜天上月，一昔如环，昔昔都成玦。
若似月轮终皎洁，不辞冰雪为卿热。

无那尘缘容易绝，燕子依然，软踏帘钩说。
唱罢秋坟愁未歇，春丛认取双栖蝶。
```

```poem
临江仙·寒柳

飞絮飞花何处是，层冰积雪摧残，疏疏一树五更寒。
爱他明月好，憔悴也相关。

最是繁丝摇落后，转教人忆春山，湔裙梦断续应难。
西风多少恨，吹不散眉弯。
```

```poem
采桑子·而今才道当时错

而今才道当时错，心绪凄迷。
红泪偷垂，满眼春风百事非。

情知此后来无计，强说欢期。
一别如斯，落尽梨花月又西。
```

```poem
采桑子·明月多情应笑我

明月多情应笑我，笑我如今。
辜负春心，独自闲行独自吟。

近来怕说当时事，结遍兰襟。
月浅灯深，梦里云归何处寻。
```

```poem
虞美人·银床淅沥青梧老

银床淅沥青梧老，屧粉秋蛩扫。
采香行处蹙连钱，拾得翠翘何恨不能言。

回廊一寸相思地，落月成孤倚。
背灯和月就花阴，已是十年踪迹十年心。
```

```poem
虞美人·曲阑深处重相见

曲阑深处重相见，匀泪偎人颤。
凄凉别后两应同，最是不胜清怨月明中。

半生已分孤眠过，山枕檀痕涴。
忆来何事最销魂，第一折枝花样画罗裙。
```

```poem
山花子·风絮飘残已化萍

风絮飘残已化萍，泥莲刚倩藕丝萦。
珍重别拈香一瓣，记前生。

人到情多情转薄，而今真个不多情。
又到断肠回首处，泪偷零。
```

```poem
落花时·夕阳谁唤下楼梯

夕阳谁唤下楼梯，一握香荑。
回头忍笑阶前立，总无语，也依依。

笺书直恁无凭据，休说相思。
劝伊好向红窗醉，须莫及，落花时。
```

```poem
赤枣子·风淅淅

风淅淅，雨纤纤。难怪春愁细细添。记不分明疑是梦，梦来还隔一重帘。
```

```poem
南乡子·烟暖雨初收

烟暖雨初收，落尽繁花小院幽。
摘得一双红豆子，低头，说著分携泪暗流。

人去似春休，卮酒曾将酹石尤。
别自有人桃叶渡，扁舟，一种烟波各自愁。
```

```poem
如梦令·万帐穹庐人醉

万帐穹庐人醉，星影摇摇欲坠，归梦隔狼河，又被河声搅碎。还睡、还睡，解道醒来无味。
```

### 郑燮

```poem
咏芭蕉

芭蕉叶叶为多情，一叶才舒一叶生。
自是相思抽不尽，却教风雨怨秋声。
```

### 袁枚

```poem
所见

牧童骑黄牛，歌声振林樾。
意欲捕鸣蝉，忽然闭口立。
```

```poem
马嵬

莫唱当年长恨歌，人间亦自有银河。
石壕村里夫妻别，泪比长生殿上多。
```

```poem
苔

各有心情在，随渠爱暖凉。
青苔问红叶，何物是斜阳。
```

```poem
苔

白日不到处，青春恰自来。
苔花如米小，也学牡丹开。
```

```poem
春风

春风如贵客，一到便繁华。
来扫千山雪，归留万国花。
```

```poem
十二月十五夜

沉沉更鼓急，渐渐人声绝。
吹灯窗更明，月照一天雪。
```

```poem
湖上杂诗

葛岭花开二月天，游人来往说神仙。
老夫心与游人异，不羡神仙羡少年。
```

```poem
山行杂咏

十里崎岖半里平，一峰才送一峰迎。
青山似茧将人裹，不信前头有路行。
```

```poem
夜过借园见主人坐月下吹笛

秋夜访秋士，先闻水上音。
半天凉月色，一笛酒人心。
响遏碧云近，香传红藕深。
相逢清露下，流影湿衣襟。
```

### 高鼎

```poem
村居

草长莺飞二月天，拂堤杨柳醉春烟。
儿童散学归来早，忙趁东风放纸鸢。
```

### 赵翼

```poem
野步

峭寒催换木棉裘，倚杖郊原作近游。
最是秋风管闲事，红他枫叶白人头。
```

### 黄增

```poem
集杭州俗语诗

色不迷人人自迷，情人眼里出西施。
有缘千里来相会，三笑徒然一痴。
```

### 左辅

```poem
浪淘沙·曹溪驿折桃花一枝数日零落裹花片投之涪江歌此送之


水软橹声柔，草绿芳洲，碧桃几树隐红楼。
者是春山魂一片，招入孤舟。

乡梦不曾休，惹甚闲愁？忠州过了又涪州。
掷与巴江流到海，切莫回头
```

### 黄景仁

```poem
绮怀十六首·其十五

几回花下坐吹箫，银汉红墙入望遥。
似此星辰非昨夜，为谁风露立中宵。
缠绵思尽抽残茧，宛转心伤剥后蕉。
三五年时三五月，可怜杯酒不曾消。
```

```poem
感旧四首·其二

唤起窗前尚宿酲，啼鹃催去又声声。
丹青旧誓相如札，禅榻经时杜牧情。
别后相思空一水，重来回首已三生。
云阶月地依然在，细逐空香百遍行。
```

```poem
感旧四首·其四

从此音尘各悄然，春山如黛草如烟。
泪添吴苑三更雨，恨惹邮亭一夜眠。
讵有青鸟缄别句，聊将锦瑟记流年。
他时脱便微之过，百转千回只自怜。
```

```poem
杂感

仙佛茫茫两未成，只知独夜不平鸣。
风蓬飘尽悲歌气，泥絮沾来薄幸名。
十有九人堪白眼，百无一用是书生。
莫因诗卷愁成谶，春鸟秋虫自作声。
```

### 陈文述

```poem
夏日杂诗

水窗低傍画栏开，枕簟萧疏玉漏催。
一夜雨声凉到梦，万荷叶上送秋来。
```

### 查慎行

```poem
舟夜书所见

月黑见渔灯，孤光一点萤。
微微风簇浪，散作满河星。
```

### 龚自珍

```poem
己亥杂诗

九州生气恃风雷，万马齐喑究可哀。
我劝天公重抖擞，不拘一格降人才。
```

### 贺双卿

```poem
凤凰台上忆吹箫·寸寸微云

寸寸微云，丝丝残照，有无明灭难消。
正断魂魂断，闪闪摇摇。
望望山山水水，人去去，隐隐迢迢。
从今后，酸酸楚楚，只似今宵。

青遥。问天不应，看小小双卿，袅袅无聊。
更见谁谁见，谁痛花娇？
谁望欢欢喜喜，偷素粉，写写描描？
谁还管，生世世，夜夜朝朝。
```

### 吴庆坻

```poem
题三十计小象

食肉何曾尽虎头，卅年书剑海天秋。
文章幸未逢黄祖，襆被今犹窘马周。
自是汝才难用世，岂真吾相不当侯。
须知少日拏云志，曾许人间第一流。
```

### 谭嗣同

```poem
有感

世间无物抵春愁，合向苍冥一哭休。
四万万人齐下泪，天涯何处是神州？
```

### 陈于王

```poem
题桃花扇传奇

玉树歌残迹已陈，南朝宫殿柳条新。
福王少小风流惯。不爱江山爱美人。
```

### 徐锡麟

```poem
出塞

军歌应唱大刀环，誓灭胡奴出玉关。
只解沙场为国死，何须马革裹尸还。
```

### 纪映淮

```poem
咏秋柳

栖鸦流水点秋光，爱此萧疏树几行。
不与行人绾离别，赋成谢女雪飞香。
```

### 顾太清

```poem
菩萨蛮·端午日咏盆中菊

薰风殿阁樱桃节，碧纱窗下沈檀爇。
小扇引微凉，悠悠夏日长。

野人知趣甚，不向炎凉问。
老圃好栽培，菊花五月开。
```

### 张鹏翮

```poem
泾川道中

叠嶂层峦爽气浮，回环曲折带溪流。
峰高万仞云霞满，树荫千村烟火稠。
隔岸花香春未莫，远山岚起雨初收。
我来揽胜思人杰？造极还登最上头。
```

### 张惠言

```poem
水调歌头·春日赋示杨生子掞

长镵白木柄，斸破一庭寒。三枝两枝生绿，位置小窗前。
要使花颜四面，和着草心千朵，向我十分妍。何必兰与菊，生意总欣然。

晓来风，夜来雨，晚来烟。是他酿就春色，又断送流年。
便欲诛茅江上，只恐空林衰草，憔悴不堪怜。歌罢且更酌，与子绕花间。
```

## 近现代

### 王国维

```poem
蝶恋花·阅尽天涯离别苦

阅尽天涯离别苦，不道归来，零落花如许。
花底相看无一语，绿窗春与天俱莫。(俱莫 一作：俱暮)

待把相思灯下诉，一缕新欢，旧恨千千缕。
最是人间留不住，朱颜辞镜花辞树。
```

```poem
蝶恋花·窈窕燕姬年十五

窈窕燕姬年十五，惯曳长裾，不作纤纤步。
众里嫣然通一顾，人间颜色如尘土。

一树亭亭花乍吐，除却天然，欲赠浑无语。
当面吴娘夸善舞，可怜总被腰肢误
```

### 苏曼殊

```poem
本事诗十首·选二

乌舍凌波肌似雪，亲持红叶索题诗。
还卿一钵无情泪，恨不相逢未剃时。

春雨楼头尺八箫，何时归看浙江潮？
芒鞋破钵无人识，踏过樱花第几桥？
```

## 其它

### 艺圃

```poem
艺圃响（享）月廊

踏月寻诗临碧沼，披裘入画步琼山。


艺圃乳鱼亭-韩秋岩

荷溆傍山浴鹤，石桥浮水乳鱼。
```
